---
Title: Nekaj izbranih grehov eseja z naslovom "Arhitektura po epidemiji"
Description: 
Template: post
---

V poročilu sveta ekonomskih svetovalcev izvršnega urada predsednika ZDA iz septembra 2019 ocenjujejo in komentirajo potencialno visoke zdravstvene in ekonomske izgube povezane s pandemijami in epidemijami grip. Eno izmed ključnih ugotovitev organa prosto prevajamo:

> Prvič, obstaja ključna neusklajenost med družbenimi in zasebnimi donosi iz medicinskih raziskav in razvoja ter kapitalskimi naložbami v pandemična cepiva. Stroški ter naložbe se povrnejo s prodajo šele, ko pride do tveganja pandemije. Del vrednosti cepiv, ki bi ublažili prihodnja tveganja pandemije, je njihova zavarovalna vrednost. Ta zavarovalna vrednost narašča, tudi če do pandemije ne pride, kar pomeni, da je družbena vrednost hitrejše proizvodnje in boljših cepiv veliko večja od njihove donosnosti za razvijalce. Ta divergenca vodi do nezadostne inovacije pri cepivih, ker ta za svojo zavarovalno vrednost ni nagrajena. Drugič, pandemije so tveganje z majhno verjetnostjo pojava, vendar z velikimi povezanimi izgubami med prebivalstvom. Redkost pandemij gripe in dejstvo, da se je zadnja resna v tej državi zgodila pred sto leti, lahko privede do tega, da potrošniki in zavarovalnice podcenjujejo verjetnost in vpliv prihodnje pandemije. Poleg tega, tveganja ni mogoče učinkovito [združiti in razdeliti med police], ker so hkrati ogroženi vsi.[^1]

Svet ekonomskih svetovalcev je zadolžen, da predsedniku ZDA nudi objektivne ekonomske nasvete glede oblikovanja ekonomskih politik. Ne vemo, kako uporabna je beseda "objektivno", ko se pandemijo izraža v kategorijah meščanske ekonomije, a nekaj "objektivnega" so le izrazili: družbenost določil pandemije in odtujenost te družbe od lastnih medicinskih in tehničnih sredstev. Mike Davis je zaradi aktualnosti svoje knjige *The Monster at Our Door* iz leta 2005, kjer opisuje nerazrešljivo povezavo med kapitalističnim razvojem in zoonozami ter posledično pandemijami, moral urediti ponovno izdajo – *The Monster Enters*. Če povzamemo njegovo knjigo v precej bolj sektaških terminih: kdor molči o kapitalizmu, naj se ne izreka o pandemijah.

Podobno kot ekonomska "znanost" svet in družbo presnavlja v kategorijah in omejitvah lastne profesionalne zavesti, tako tudi arhitektura svoje delovanje utemeljuje z vnaprej določenim bistvom svojega dela. O tem bistvu smo lahko poslušali in brali že med prvim valom epidemije, saj je največkrat izjavljeno ravno v krizah – ekonomskih, zdravstvenih, vojnih –, krizah iluzij o harmoničnih skupnostih.

Ena izmed teh iluzoričnih harmoničnih skupnosti je *mesto* preden s Korono nastopi "smrt urbanega". Brez da bi izpostavili očitne privilegije nekaterih ob upoštevanju ukrepov, je treba demistificirati terene teh ukrepov vis-à-vis harmonični predmarčevski normalnosti. Humanizacija "ostani doma"-stanovanj kot eden izmed predvidenih predmetov arhitektur po epidemiji spregleda preprosto dejstvo, da se večina prebivalstva večino svojega budnega in nebudnega časa zadržuje v istih dveh prostorih kot se je pred epidemijo.[^3] Smrt koronske ulice pa lahko razglasi le tisti, ki je pred tem življenje pripisoval terasi lokala *Solist* ali pa žarnici v izložbi na Miklošičevi. Nespremenjen obseg dela na gradbiščih in nespremenjena količina Renault Kangoojev na voziščih pričajo o še delujočem životu mesta (seveda pa je za to ugotovitev treba zavreči pojmovanje mesta kot abstraktne skupnosti abstraktnih ljudi).

Z izmikanjem razrednim kategorijam in vztrajanjem na nekakšni humanistični vlogi arhitekture – ki se pripisuje tudi arhitekturi preteklosti – arhitektura lahko predlaga le prihodnost v kateri bo predlagatelj slučajno imel več naročil. Te predlogi so vedno posredovani kot podjetniška priložnost in v svoje učinke poskušajo vgraditi nevtralizacijo nekaterih neposrednih posledic krize, brez da bi pod vprašaj postavili status quo. Arhitekt je v našem primeru poklican za računovodsko posredovanje v reorganizaciji prostora tako, da bo akumulacija – ali na ravni enega podjetja, ali na ravni mesta, kolektivne tovarne – ohranjena v vsaj enakem obsegu. Z vsako krizo se poskuša vzpostaviti arhitekturo in njeno "humanistično funkcijo" v svetu blagovne produkcije, ne da bi sodelovali v odpravi pogojev in razmer blagovne produkcije.

Wuhan, med drugim kitajska prestolnica cementa, je zaključek svojega eseja že dosegla. Obseg proizvodnje je dosegel že predpandemično stopnjo, na kar so tamkajšnji ukrepi tudi stavili, a se gradbeni sektor sedaj sooča s še bolj objektivnimi mejami rasti – nezadostno profitno mero.

Epidemija je predstavljena kot velika uravnovalka, a mimo je doba *Mrtvaškega plesa*, ko so tako kralj kot tlačan, tako papež kot meščan v parih s *koščeno spremljevalko*, pred katero so vsi enaki. Poziv k upornosti arhitekture skozi sklice na abstrakcije kot so *we're all in this together*-skupnosti, je v resnici dramatična tožba po kontinuiteti.

Arhitektura po epidemiji ne more biti več kot sedma razširjena izdaja Neuferta. Kaj več bi potrebovalo dvom v temeljna določila arhitekture kot institucije, kar pa si arhitekt ne more privoščit, saj so v samem *arhitekturnem* spopadanju z epidemijo že vključeni v popandemično stanje-kot-je.




Današnja stopnja krize stroja presega tudi arhitekta-reformista. Kdor ima scroll feed algoritem svojih družbenih omrežij tehno-fascinirano vzgojen, bo vsak dan naletel na kakšen oblikovalski izdelek, ki ga bodisi namestimo na lastno osebo bodisi ga prizadeti lokali in obrati vgradijo v svoje proizvodne in potrošne procese. V prozornih kapsulah lahko med korono brezkužno večerjamo v restavraciji ali pa v skladišču zagotovimo nadaljevanje dela v enakem obsegu. Za odtenek strokovnejši algoritmi nas obvestijo tudi o kriznem menedžmentu večjih meril; eko-tehnokratske utopije Bjarke Ingels Group ali pa Koolhaasovo »odkritje« podeželja poleg lahko prebavljivih vizualizacij obljubljajo tudi deviške hektarje za nemoteno akumulacijo po apokalipsi.

Če je šlo včasih za »udomačitev« krize preko tehničnih postopkov, so danes glavno orodje arhitekta-ironika za soočenja s krizo predstavitvene tehnike. Arhitekturni proizvodi se odpovejo izvedbi, avtopedagogika se izvaja preko neskončne produkcije podob. Morebitna izvedba pa se uresniči mimo »arhitekturnega« na področju zidave. Finančno-tehnično resnost investicije spremljajo spektakularne podobe le kot večne obljube.

Severni del Džakarte je že dva metra pod gladino morja. Prenova oziroma vrsta natečajev, ki spremljajo mesto v njegovih najtežjih časih, predvidevajo poleg 40-kilometrskega vodnega nasipa tudi sedemnajst umetnih otokov in novo glavno mesto. Nepremičninske investicije na umetnih otokih naj bi krpale finančno breme prenove in izgradnje vodne zapore. Visokoleteči del projekta — otoki v konstelaciji orla, nacionalnega simbola Indonezije — se šele izpopolnjuje v fotomontažah, medtem ko se prenova vodne zapore — v obliki finančne in tehnične pomoči bivši koloniji, nacionalni simbol Nizozemske — že izvaja.

Epidemija je arhitekturni poklic presenetila v smislu, da še ni pripravljenega natečaja ali spekulativnih projektov velikih infrastrukturnih posegov v obstoječa mestna tkiva. Tudi ob manku akterja, ki bi prosto razpolagal z večjimi količinami sredstev — predpogoj za veličastno dobo kriznih menedžerjev — se oblikovalske rešitve, tehnični fiksi pojavljajo kot osebni predmeti in mikro intervencije. Dizajnerske Louis Vuitton maske, naglavne kapsule »Air.« in covid-19 ambulante, izvedene v ladijskem kontejnerju, na trenutni stopnji krize prepričujejo občinstvo, da so protislovja, neravnovesja in kaotičnost, ki so tipični za sodobno mesto, naravni in absolutno zunanji — tako pač je in nekaterim bo omogočeno krizo preživeti.

Pametne ozelenjene soseske se ponujajo kot ready-made nevtralizacija krize ‒ od koronske do okoljske. V stalni katastrofi, ki jo predpostavlja, tehnologija nastopi kot univerzalni tehnični fiks: njena naloga je neskončno čiščenje, posodabljanje in nadgrajevanje mesta-stroja. Avantgardni arhitekti so upali, da bodo lahko upravljali s tem shitty strojem, ugotovili pa so, da ta »mehanična naprava« ne dopušča »neodvisnega delovanja«. »Pametnost« je prevzela upravljanje, današnjemu arhitektu pa onkraj ironije preostane to, da občinstvo potisne v podobo razvoja in vzgoji v skladu s tehnošovinistično utopijo kibernetičnih procesov nadzora, potrošnje in akumulacije. Ni naklučje, da večja kot je produkcija spektakularnih podob posameznega predloga, manjša je verjetnost njegove dejanske izvedbe.

Profesionalna arhitekturna zavest in njene avantgardne težnje pretendirajo hkrati po najglobjem poznavanju pereče sedanjosti in veščini gradnje nove prihodnosti. Formalna invencija, vedno posredovana kot podjetniška priložnost, razglaša svoj primat nad temami današnjega dne, obsesivno ponavljanje na neskončnem scrollu pa kompozicijo izdelkov reducira na še en absurden stroj. Arhitekturni izdelki, avantgardni predlogi o novih oblikah življenja v ali po koronačasu so že zastareli ne toliko zaradi kakšnih posebnih pomanjkljivosti, ampak zaradi ekonomske hipoteze, ki jo predpostavljajo.

The claim that cities can exemplify resilience through social togetherness is really a plea for continuity by any means necessary.




[^1]: The Council of Economic Advisers, *Mitigating the Impact of Pandemic Influenza through Vaccine Innovation*, september 2019. https://www.whitehouse.gov/wp-content/uploads/2019/09/Mitigating-the-Impact-of-Pandemic-Influenza-through-Vaccine-Innovation.pdf

