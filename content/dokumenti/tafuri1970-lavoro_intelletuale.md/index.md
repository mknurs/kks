---
title: Lavoro intellettuale e sviluppo capitalistico
author: Manfredo Tafuri
orig_date: 1970
source: Contropiano, 2, 1970
date: 2020-10-22
lang: it
template: post
---

Non risulta ancora del tutto saldata la singolare divaricazione esistente fra i processi di sviluppo, le ristrutturazioni che questi impongono alla divisione capitalistica del lavoro, e le mediazioni intellettuali che conseguono a quei processi. Tanto, che può dirsi che allo stato attuale la configurazione generale con cui si presenta il lavoro intellettuale, risulti priva di connotazioni unitarie. Il che consegue, principalmente, al sempre più profondo mutamento di tutti i ruoli istituzionali di fronte alla realtà dello sviluppo.

Lavoro intellettuale e sviluppo, dunque: due settori di intervento che da tempo hanno finito di compensarsi fra loro come ideologia da un lato, e realtà strutturale, dall’altro. Tutto il “tragico” della Kultur borghese, l’angoscia sperimentata nel veder espropriata quella Kultur di ogni funzione progressiva, nel verificare l’ineffettualità del suo essere al mondo, nel riconoscerla come utopia della ragione ingenua, si sono rovesciati in un lavoro intellettuale come utopia positiva, come modello di sviluppo dialettico: come “forma dialettica”, in una parola, che, riconoscendo l’inerenza della negatività al sistema, ne *progetti* l’integrazione in un tentativo di dominio globale del futuro.

È l’improduttività del lavoro intellettuale la *colpa* che la cultura ottocentesca sente pesare su di sé, e che le ideologie avanzate *debbono* superare. Rovesciare l’ideologia in utopia diviene allora un imperativo categorico. Per sopravvivere, l’ideologia deve negarsi in quanto tale, rompere le proprie forme cristallizzate, proiettarsi integralmente nella “costruzione del destino”: l’autocritica dell’ideologia è, a questa stregua, progetto di un dominio dell’*ideologia realizzata* sulle forme dello sviluppo.

Weber, Scheler, Pareto, Mannheim: agli inizi del XX secolo lo smascheramento degli *idola* che ostacolano il decollo di una razionalizzazione globale dell’universo produttivo e del suo dominio sociale, è identificato come il nuovo compito storico dell’intellettuale. La Wertfreiheit weberiana è il “manifesto” del rigetto più radicale di ogni compromesso fra scienza e ideologia. Lo statuto scientifico ha un solo *dovere*, quello dell’“autocontrollo”, che è “il solo mezzo per prevenire gli inganni, distinguere con precisione la relazione logico-comparativa della realtà con tipi ideali in senso logico, dalla valutazione della realtà in base a ideali”[^1].

Il fatto che quella Wertfreiheit abbia per Weber un significato drammatico non va ignorato. L’intellettuale, impedendosi il giudizio di valore, accetta *virilmente* il proprio dover essere: l’accettazione è in primo luogo riconoscimento dell’irrazionale che è nel sistema, del negativo che è in esso, e che, in quanto inseparabile dal positivo, va assunto in quanto tale. Il problema – per Weber, per Keynes, per Schumpeter, per Mannheim – è negli strumenti capaci di far funzionare *insieme* positivo e negativo (capitale e faccia operaia del lavoro), di non permettere una divaricazione dei due termini, di *realizzare* la loro complementarietà. Per tutti loro, il tema dominante è quello di un futuro in cui l’intero presente venga proiettato, di un dominio “razionale” del futuro, di una eliminazione del *rischio* che esso comporta.[^2]

È per questo che Mannheim è obbligato a offrire una versione mistificata del funzionamento e della realtà dell’utopia.[^3]

Gli ideologhi, per Mannheim, sono nient’altro che una “classe di colti” che fungono da freischwebende Intellektuallen, da “pensatori da giustificazione”: il loro mestiere tende al consolidamento dell’esistente, alla socializzazione dei temi dello sviluppo.[^4]

Al contrario, per il “pensiero progressivo”, “ogni singola cosa riceve il suo ultimo significato solo da qualche altra cosa che è davanti ad essa o che sta sopra di essa, da un’*utopia del futuro* o da una norma al di sopra dell’essere, mentre la significazione del particolare viene dedotta nel pensiero conservatore da qualche cosa che sta dietro di essa, dal passato o da ciò che preesiste almeno in embrione”.[^5]

L’utopia è quindi nient’altro che “visione strutturale della totalità che è e diviene”,[^6] trascendimento del puro “dato”, sistema di orientamento teso a “rompere i legami dell’ordine esistente” per riconquistarli a un più alto e diverso livello.[^7] Per Weber e per Mannheim, la critica dell’ideologia è uno dei fattori dinamici dello sviluppo. Per entrambi – come per Keynes – l’unica realtà individuabile è la *dinamica dello sviluppo*. L’*utopia* del Mannheim, al di là delle affermazioni del suo autore, è prefigurazione di modelli finali e globali, nel senso della realtà data: la “critica al pensiero conservatore” diviene quindi una necessità, uno strumento volto a liberare il funzionamento dinamico del sistema. La rottura costante dell’equilibrio si dovrà rovesciare in una “politica scientifica”, anti-ideologica, in una soluzione razionale dei conflitti generati dallo stesso sviluppo, solo dopo aver però riconosciuto l’inerenza di quei conflitti al processo dialettico del reale.[^8]

La contraddizione ancora esistente nel pensiero di Mannheim – l’utopia come modello interamente calato nella dinamica reale dei processi politico-economici, e il suo carattere di anticipazione sperimentale proiettata nel futuro – è nel clima di tutto il lavoro intellettuale di avanguardia del primo ’900.

Ma con Keynes e Weber la strada è già segnata. L’utopia deve “lavorare” sul terreno della programmazione, deve abbandonare il terreno della sua ideologia generale: Mannheim esprime la coscienza di uno scarto ancora pericoloso – l’unico vero “pericolo” che minacci il processo di perpetua ristrutturazione del reale – fra la razionalità del progetto, i suoi strumenti di attuazione, e la coscienza sociale della *necessità* dello sviluppo.

Ma anche lui lavora all’interno dell’ipotesi weberiana di un lavoro intellettuale che allontani ogni utopia negativa; sotto tale luce la sua critica all’ideologia è conseguente all’intento di rendere scientifico il controllo politico sulla dinamica del sistema.

In tal modo, il *disincantamento* weberiano, la sua negazione del “valore” come metro di giudizio, si pone veramente – l’ha acutamente osservato Cacciari – come conseguenza ultima della negativa e “scandalosa” affermazione nietzschiana del Soggetto. “Weber toglie questo ‘scandalo’: il soggetto non può ormai che essere il soggetto-funzione, l’*intellettuale* appunto, o altrimenti si deve far ritorno alle ‘vecchie chiese’, alle vecchie illusioni e mistificazioni del ‘dio che ci parla’, del ‘dio in me’, insomma: della sostanzialità dell’Ego …*Abolire ogni processo riduttivo è, anzitutto, fare dell’Ego ciò che è e deve essere nel contesto irreversibile del suo ‘destino’*”.[^9]

Se il soggetto è ora il Sistema, la libertà dal valore è libertà dalla *propria* soggettività. La relatività del valore non deve essere oggetto di nuove “scienze sacre”: la desacralizzazione dell’attività intellettuale è solo la necessaria premessa per il funzionamento corretto di quell’attività, nel processo di autorazionalizzazione di *quel* Soggetto. La *caduta dell’aura*, per Benjamin, esprime esattamente questo: integrazione del momento soggettivo nel meccanismo complessivo della razionalizzazione; ma nello stesso tempo individuazione di un’“etica della razionalizzazione”, tutta rivolta su se stessa. I processi di concentrazione del Capitale, il suo stesso socializzarsi, il costante elevarsi della sua composizione organica, impongono come necessità una tale etica. Questa non si presenta più come *valore esterno*, è sottratta alla relatività dell’invenzione ideologica. L’etica dello sviluppo dovrà realizzarsi *insieme* allo sviluppo stesso, all’*interno* dei suoi processi: la promessa di *liberazione dalla macchina* deve scaturire da una immaginazione del futuro accuratamente controllata.[^10]

Tutta la lotta *dissacrante* delle avanguardie intellettuali europee nei primi due decenni del nostro secolo si pone al livello di tale riconoscimento delle nuove funzioni del lavoro intellettuale: lo sviluppo, rivelatosi in quanto dinamica e dialettica, chiede un *piano* contro il costante pericolo di una deflagrazione interna. È in questo senso che quelle avanguardie, quanto più demoliscono i vecchi ordinamenti e quanto più sottolineano la consistenza del reale come “regno dell’assurdo”, si rovesciano oggettivamente in anticipazioni ideologiche, in *utopie parziali* di piano.

L’ideologia è ormai *data* una volta per tutte nella forma di una dialettica che *si fondi sul negativo*, che faccia della contraddizione l’elemento propulsore dello sviluppo, che riconosca la realtà del sistema *a partire dalla presenza della contraddizione*. Una tale dialettica non ha più alcun bisogno di regredire continuamente a ideologia. Non costituendo uno schema astratto di comportamento, ma definendo, contemporaneamente, i reali fondamenti dei rapporti di produzione capitalistici e la strategia del piano del capitale, essa fa ragione di ogni modello utopistico e di ogni possibilità di sviluppo dell’ideologia stessa. Dal punto di vista ideologico, ogni elaborazione compiuta in un sistema istituzionale di valori non è che un puro e semplice “ripetere”. Non c’è possibilità di un “progresso” dell’autocoscienza del sistema dal punto di vista del sistema. L’ideologia non può che ripercorrere le tappe già superate per riscoprire, sempre e di continuo, la forma più alta di se stessa nella forma della *mediazione*. Al massimo, potranno esistere progressi “tecnici” nelle traduzioni disciplinari dell’ideologia – ma la vicenda delle neoavanguardie letterarie e artistiche avrebbe molto da insegnare al proposito alle moderne vestali dell’*impegno* disciplinare. Il vero problema è sapere fino a che punto tale continuo riprodursi dell’ideologia su se stessa conservi ancora i ruoli essenziali da essa ricoperti nella fase di decollo e stabilizzazione del sistema borghese-capitalistico.

Anche nella sua forma più alta, quella che si concreta nell’utopia, ideologia e sistema capitalistico sviluppato appaiono in contraddizione. Non serve più a nulla, in tale fase, *fondare* semplicemente l’inerenza della negazione al sistema: il problema che si pone è tutto “tecnico”, tutto rivolto all’individuazione dei modi reali, concreti, interni alla base economico-produttiva, che *facciano effettivamente funzionare la “negatività”* – la negazione operaia – come “necessità” intrinseca al processo del sistema.[^11]

Non più Hegel ma Keynes, non l’ideologia ineffettuale del piano ma il piano nella concretezza del suo sviluppo, non l’ideologia del New Deal ma la critica post-keynesiana tradotta in tecniche anticicliche: l’ideologia si fa concreta, si depura di ogni tratto utopistico, si cala direttamente nei singoli settori di intervento. Che è come dire sopprime se stessa.

Il vociare di parte borghese sulla “crisi delle ideologie” nasconde esattamente tale realtà: la lamentatio sulla crisi è solo indice di un’insana nostalgia per la tradizione basata sull’ineffettualità della Kultur.

Il Piano tende da un lato a identificarsi con le istituzioni che ne sostengono l’esistenza, dall’altro a porsi come specifica istituzione esso stesso. Il dominio del capitale complessivo si realizza così al di fuori di ogni logica estranea ai propri diretti meccanismi, privo di giustificazoni esterne alla realizzazione crescente degli strumenti concreti di intervento, nella più assoluta indipendenza da ogni astratto fine “etico”, da ogni teleologia, da ogni “dover essere”.

Esiste comunque un elemento comune che lega fra loro le anticipazioni intellettuali dei primi decenni del ’900. Ciò che le teorie di Weber, di Max Scheler o di Mannheim sanciscono come “necessario” salto di metodo nella struttura del lavoro intellettuale, che Keynes e poi Schumpeter riconducono nell’ambito di un piano economico che presuppone l’azione articolata del capitale complessivo, che le ideologie dell’avanguardia introducono come proposta di comportamento sociale, è decisamente la trasformazione dell’ideologia tradizionale, praticamente definita, in utopia come prefigurazione di un astratto momento finale dello sviluppo, coincidente con una razionalizzazione globale, con una compiuta *realizzazione della dialettica*.

Ciò può sembrare non del tutto esatto per quanto riguarda un Weber o un Keynes. In effetti, quanto è ancora in essi di utopia è solo un residuo che agisce per trasformarsi compiutamente in modello dinamico, una volta che il capitale avrà risolto il problema della creazione delle nuove istituzioni capaci di far funzionare le proprie interne contraddizioni come elementi propulsivi dello sviluppo. Non casualmente, i modelli economici si configurano, ora, *a partire dalla crisi* e non, astrattamente, *contro* la crisi; né le moderne ideologie “della contraddizione” sono estranee a tale processo di realizzazione positiva della dialettica.

Risulta pertanto, nel momento considerato, un’accentuazione del frazionamento interno alla visione funzionale del lavoro intellettuale, man mano che questo si cala nella sfera del lavoro produttivo. Rimane ancora del tutto aperto il problema della sua collocazione nei cicli o nella loro programmazione: ma è certo che il lavoro intellettuale che ha il coraggio di riconoscersi e funzionare come scienza capitalistica si separa oggettivamente dai ruoli arretrati del lavoro puramente ideologico. Da ora in poi la sintesi è impossibile. L’utopia stessa segna, con la propria direzione di marcia, le tappe successive della propria estinzione.

E si tratta di una scissione destinata ad acuirsi in seguito, man mano che fra le istituzioni che realizzano le tecniche di piano e quelle che ne controllano la dinamica si apre una divaricazione crescente.

Tali tendenze vanno tutte colte, nella concreta realtà storica che segue al ’17 e al trattato di Versailles, nella profonda contraddittorietà che scuote il capitalismo europeo e americano. Sarebbe del tutto antistorico figurarsi una coscienza capitalistica tutta dispiegata e operante, nel senso di un progetto teso alla creazione di nuove istituzioni per un capitale consapevole di doversi trasformare in capitale sociale e di dover gestire direttamente, in quanto tale, i propri cicli, le proprie crisi, il proprio sviluppo.

Ma sarebbe falsa oggettività sottolineare gli evidenti squilibri, le arretratezze politiche, l’articolazione e il dibattito interno, che caratterizzano gli anni ’20, come un cieco vaneggiamento, rotto solo da alcune profetiche e geniali prefigurazioni complessive.

Dal punto di vista della nostra analisi, è comunque da rilevare che proprio in quel frangente critico, il ruolo degli intellettuali è di configurare utopie per lo più rivolte a ridimensionare lo stesso lavoro culturale. Nel campo del lavoro intellettuale si tratta di prendere partito su una cosa, principalmente: sul tema della *politicità* o meno di quel lavoro stesso, nella prospettiva delle avanguardie.

Proviamo a confrontare fra loro due prese di posizione apparentemente inconciliabili. “Noi futuristi – scrive Šklovskij nel ’26, difendendo l’assoluta autonomia della letteratura come ‘arte verbale’, irriducibile a ragioni estranee al suo stesso costruirsi[^12] – colleghiamo la nostra arte con la Terza Internazionale. Ma questo, compagni, è un arrendersi a discrezione! È un Belinskij-Vengerov, è la *Storia dell’intelligencija russa!*”. Proseguendo poi, in modo ancora più esplicito, nel prendere posizione contro l’arte “impegnata”, di agitazione, di propaganda, propugnata da Majakovskij e dal LEF: “Non voglio difendere l’arte in nome dell’arte, bensì la propaganda in nome della propaganda …L’agitazione svolta in un’opera cantata, nei film, con le mostre, è inutile: finisce per divorare se stessa. In nome dell’agitazione, toglietela dall’arte!”[^13]

Nel 1920 André Breton, nel Secondo manifesto surrealista, dopo aver riconosciuto che il pensiero “non può far altro che oscillare fra la coscienza della sua perfetta autonomia e quella della sua rigorosa dipendenza”, si immerge in questa contraddizione data per necessaria e ineluttabile, optando per una letteratura “incondizionata e condizionata, utopistica e realistica, che veda il suo scopo solo in se stessa e non voglia nient’altro che servire”[^14]

Enzensberger ha osservato, a proposito del passo citato di Breton, che “i surrealisti elevarono a loro programma la quadratura del cerchio”.[^15] Ma quel programma non è specifico del Surrealismo: questo non ha fatto che rendere esplicite le aspirazioni di tutta l’area delle avanguardie intellettuali che avevano scelto di fruire del terreno politico per salvaguardare un’ultima frontiera su cui attestare la difesa del lavoro intellettuale nelle sue forme istituzionali.

Non sono un progetto ideologico reazionario contro uno “avanzato” che si scontrano nelle due dichiarazioni di Šklovskij e di Breton. Formalismo e Surrealismo concordano, in sostanza, nella loro difesa della “professionalità” del lavoro intellettuale. Solo che il primo, con maggiore lucidità e coraggio, riesce a confessare il proprio carattere tautologico, la propria inattualità (fino al ’26, almeno), mentre il secondo sceglie di elevare se stesso a emblema della “cattiva coscienza” intellettuale.

Ma è ugualmente importante notare che laddove il Formalismo – e con lui le avanguardie astratte, in tutti i settori della comunicazione visiva e letteraria – si configura come scuola di *lavoro sul linguaggio*, il Surrealismo – e con lui tutte le avanguardie “impegnate” – ignora la sistematicità del lavoro intellettuale e tende a porsi come *intervento* politico tout-court.

In altre parole, siamo di fronte a due tendenze che si perpetueranno, fino a oggi, seguendo due direzioni diverse e complementari:

1. da un lato è il riconoscersi, da parte del lavoro intellettuale, essenzialmente come *lavoro* appunto, non recuperabile, quindi, a un movimento rivoluzionario; l’autonomia di tale lavoro è esplicitamente riconosciuta come *relativa*: è solo il committente politico o economico che potrà dettare un *senso* al puro allestimento di una piattaforma razionale, assicurata dalla critica interna condotta sulle discipline;

2. dall’altro lato è un lavoro intellettuale che nega se stesso come tale, e si pone come pura *ideologia*; che vuole sostituirsi all’organizzazione politica, o celebrarla, o criticarla dall’interno. Sempre, comunque, con l’obiettivo di *uscire* dal lavoro produttivo, e di porsi di fronte a questo come sua *coscienza critica*.

Si pone quindi il problema della mediazione fra tali due atteggiamenti: è il grande tema di Benjamin, dell’arte e dell’architettura costruttiviste, delle tecniche di gestione socialdemocratica della città, delle utopie urbanistiche della cultura mitteleuropea degli anni ’30.[^16]

Il significato ultimo di tali movimenti è uno solo. Le avanguardie intellettuali debbono ora occupare l’area dalla quale si erano tenute fino ad allora attentamente lontane: quella del *lavoro*. Non essendo più possibile mantenere la distanza istituzionale dal lavoro produttivo che aveva assicurato nel passato la *sacralità* della ricerca intellettuale, non rimane che compiere volontariamente un passo che implica la distruzione dei propri classici ruoli. La benjaminiana “caduta dell’aura” non è solo indotta della generalizzazione dei nuovi modi di produzione, ma è anche il frutto di una scelta cosciente, dentro la quale si è calata tutta la volontà di sopravvivenza contenuta nell’allucinata battaglia antiistituzionale intrapresa dal pensiero negativo.

Né bisogna sottovalutare la *domanda* rivolta agli intellettuali da parte del Capitale più avanzato degli anni ’20-’30. Rathenau e Ford avanzano esplicitamente le loro richieste. Non si pretende che l’intellettuale entri direttamente nel controllo dei cicli di produzione, ma si pretende che il suo contributo si ponga come chiara e esplicita “attribuzione di senso” al ciclo stesso. Entrando nella sfera del lavoro, la produzione ideologica è contemporaneamente attratta e respinta. Da un lato ad essa è chiesta la produzione di modelli globali: la razionalizzazione dei cicli non deve disgiungersi dalla loro socializzazione; i modelli innovativi debbono rispondere a esigenze che fanno contemporaneamente parte dei momenti di ristrutturazione interna ai cicli e dei momenti di circolazione della merce. Dall’altro lato essa è confinata nel ruolo di valorizzatrice del capitale costante: il suo intervento deve incidere direttamente nella socializzazione dei consumi. Delimitando il campo di incidenza del lavoro intellettuale al momento “sociale”, non si fa che spostare a un livello diverso le proprietà dei suoi ruoli tradizionali. Accolta dentro la sfera del lavoro produttivo – ma non ancora trasformata essa stessa in lavoro produttivo – l’elaborazione intellettuale viene spinta a “funzionalizzare” la produzione ideologica, non ad abbandonarla tout-court.

Il momento antiistituzionale dell’intelligencija di avanguardia si è rivelato funzionale alla demolizione dei ruoli esauriti: tutta la sua opera demolitoria si manifesta ora come allestimento di una piattaforma sgombra, da cui ripartire per scoprire i nuovi “compiti storici” del lavoro intellettuale.

Né va sottovalutato che tali compiti storici abbiano contemporaneamente due interlocutori e due direzioni di marcia: una prima è il colloquio mistico con il capitale, letto come astrazione tecnologica o come soggetto produttivo universale; una seconda è il colloquio mistico con le masse, lette come soggetto ugualmente astratto della circolazione sociale della produzione.

L’ideologia si assume in proprio il compito di unificare soggetto e oggetto della produzione, di saltare tutti i momenti di contraddizione per presentare modelli di funzionamento integrato di capitale e lavoro, di modi e rapporti di produzione: si trasforma, in altre parole – sia che si presenti come ideologia tutta calata nel processo lavorativo che come progetto astratto di socializzazione del lavoro – in *utopia capitalistico-industriale*. A questo punto è necessario avvertire che tutta l’analisi compiuta non investe che marginalmente il punto di vista capitalista. La convergenza sopra sottolineata di avanguardie intellettuali e capitale avanzato non è un indice di fenomeni generalizzati: quella stessa convergenza, anzi, si rivela storicamente alquanto limitata e provvisoria, e insistente su settori altamente marginali dello sviluppo.

È quindi importante cogliere sia il carattere soggettivo delle scelte compiute dal lavoro intellettuale, che la costante emarginazione compiuta in seno allo sviluppo capitalista. L’utopia diviene funzionale allo sviluppo come area di riserva di modelli tendenziali e come arma ideologica per estrazione del consenso.

È chiaro che tali due direzioni entrano in crisi ogni volta che ai modelli tendenziali si chiederà una verifica reale dei loro obiettivi e ogni volta che la stessa gestione del consenso si rivelerà come un’arma poco adeguata ai fini dello sviluppo.

Fra l’aspirazione all’autonomia assoluta e il volontario autoannullamento in missioni “al servizio della classe”, l’ideologia contemporanea è finita per scegliere, nella maggior parte dei casi e con una costanza di comportamento veramente sorprendente, di stabilizzarsi sul filo del rasoio comune ai due campi decisionali.

L’autonomia della ricerca intellettuale risponde al perpetuarsi del progetto di recupero della Soggettività, espropriata dalla divisione capitalistica del lavoro. Il lavoro intellettuale come “servizio di classe” è progetto di restituzione – per via indiretta – di quella stessa Soggettività alla classe espropriata. Non c’è bisogno, pensiamo, di sottolineare la “miseria” di tali due direzioni ideologiche, di cui stiamo scoprendo l’oggettiva complementarietà. La letteratura e l’arte come strumenti di recupero della Totalità, e come travaso di questa nel nuovo Soggetto storico per elezione – la classe operaia – sono parte di un disegno che si pone oggettivamente alla retroguardia dello sviluppo capitalistico, anche se in questo copre compiti precisi.

Ciò che maggiormente interessa, piuttosto, è il modo di realizzarsi di tali due scelte (o del compromesso che le media).

L’autonomia della costruzione formale, in tutte le avanguardie storiche, non insiste più sul progetto di controllo dell’esperienza quotidiana tramite la Forma. Ora si è disposti ad accettare che è l’esperienza che domina il soggetto e lo fonda: il problema è, piuttosto, *pianificare la scomparsa del soggetto*, annullare l’angoscia che deriva dal patetico (o ridicolo) resistere dell’individuale di fronte alle strutture di dominio che lo stringono da presso, indicare come terra promessa della pacificazione universale – il paradiso in terra è realizzato dalla “scomparsa del tragico”[^17] – esattamente il volontario e mansueto sottomettersi a quelle strutture di dominio.

La salvezza non è più nella “rivolta”, ma nella resa senza discrezione. Solo un’umanità che abbia introiettato, fatto propria, assorbito, l’ideologia del lavoro e dello sviluppo, che non persista nel considerare la produzione o il Piano come *altro da sé* o come semplici strumenti, *che si riconosca come parte di un Piano complessivo*, e che come tale accetti fino in fondo di *funzionare* come ingranaggio di una macchina globale, può riscattare la propria “colpa originaria”. Che non è l’aver prodotto un sistema di mezzi senza saper controllare la “rivolta degli oggetti” che si scatena contro l’inventore – così Löwith e il giovane Lukács leggono l’alienazione marxiana – ma che è piuttosto il “diabolico” insistere dell’“uomo” a rimanere tale, a porsi come “macchina imperfetta” in un universo produttivo che ammette come atteggiamento coerente il solo e puro *silenzio*.[^18]

Ciò che colpisce, in tale ideologia del consenso incondizionato all’universo del capitale, non è tanto la sua letterarietà, quanto piuttosto il suo ingenuo radicalismo. Non esiste scritto a favore della *meccanizzazione dell’universo* che non lasci sbalorditi qualora si confrontino quei “manifesti” letterari, artistici, cinematografici, con i fini che essi sembrano proporsi. L’invito a *farsi macchina*, alla proletarizzazione universale, alla produzione forzata, rivelano troppo esplicitamente l’ideologia del Piano, per non destare sospetti sulle loro reali intenzioni.

Il “pensiero negativo” aveva enunciato il proprio progetto di sopravvivenza nel rifiuto della dialettica hegeliana, nel recupero delle singole contraddizioni da questo eliminate. Il “pensiero positivo” non fa altro, rovesciando simmetricamente su se stesso quella negazione. Il negativo è scoperto come tale, anche nella sua “ineluttabilità”. La rinuncia di fronte a esso è solo la condizione prima che permette di perpetuare le discipline intellettuali, di recuperare (a costo di dover distruggere la stessa “aura” del lavoro intellettuale) la tradizione della sua “sacra” estraneità al mondo, di riproporsi una ragione, sia pur minima, di sopravvivenza.

La disfatta della Ragione è ora assunta come la realizzazione del compito storico della Ragione stessa: il cinismo del lavoro intellettuale esibisce se stesso, giocando le proprie carte al limite ambiguo dell’autoironia.

Dimostrare senza possibilità di appello che non c’è altra via che annullare il soggetto umano nel Soggetto dello sviluppo: questo assioma tende a salvare l’ideologia come ultimo *progetto* culturale. La “liberazione dal valore”, la sparizione del Geist dal processo generale di razionalizzazione, la neutralizzazione di ogni progetto di giustificazione *etica* della logica del sistema, sono già avvenute: debbono ora porsi con la forza del *dato*, possono, al massimo, dimostrare la loro *efficienza*. È per questo che ogni residuo di “valore” deve essere attaccato con la violenza della dissacrazione. La lotta contro l’*uomo* è condizionata dalle direzioni dello sviluppo: solo se quest’ultimo trova ostacoli – dovuti alla vischiosità dei “pregiudizi” agenti a livello sociale – nel corso della generalizzazione del suo dominio, potrà riproporsi una mitologia dell’*umano*. Ma si dovrà trattare di una mitologia cinica e regressiva, funzionale solo a far saltare resistenze deboli quanto fastidiose.[^19]

È ancora tutta da scrivere una storia del mondo moderno dal punto di vista operaio. Non sappiamo, quindi, quanto, nei mutamenti della scienza della programmazione e nel suo uso politico, abbiano concretamente pesato le lotte di classe, la negativa esperienza, ai fini della riproduzione allargata, della soppressione violenta dell’incognita operaia – del capitale variabile – nei paesi fascisti, o gli ambigui risultati dei piani quinquennali sovietici.

È certo però che la scoperta – tipica della sociologia “avanzata” degli anni ’50 – dell’ineliminabilità del conflitto, fa ragione di ogni utopia basata sulla totale e pacifica integrazione della classe nei processi di sviluppo. Contro le tesi ottimistiche di un Talcott Parsons, puntualmente smentite dalla realtà delle lotte operaie, è il riconoscimento della *universalità* del conflitto: per Dahrendorf, non si tratta più di prefigurare le forme ottimali di uno sviluppo privo di tensioni, ma di realizzare lo sviluppo *attraverso* le tensioni, attraverso meccanismi di regolazione dei conflitti, una volta isolati questi ultimi all’interno della singola fabbrica, dei gruppi di potere, delle stratificazioni sociali, delle singole istituzioni. Non senza, però, la formulazione di nuove utopie: prima fra tutte la mobilità sociale, come asse intorno a cui far ruotare quei meccanismi di regolazione e contenimento.[^20]

Rimane comunque fermo, nei teorici americani ed europei fra il ’50 e il ’60, che ogni possibile *uso* della variabile operaia ha come suo strumento specifico la ristrutturazione continua del capitale fisso e della composizione organica del capitale. La produzione scientifica entra *direttamente* nei processi di accumulazione allargata, non è più *esterna* ad essi: ne è condizione e mezzo di controllo. I processi di automazione, le tecniche di previsione scientifica del futuro, l’esperienza delle tecniche e delle politiche di programmazione e il loro radicale rinnovamento, fanno tutt’uno con la liquidazione delle teorie dell’*equilibrio*. Ciclo e crisi si ripresentano indissolubilmente legati: la produzione intellettuale è cardinale di tale connessione funzionale. La contrapposizione classica di lavoro astratto e lavoro concreto comincia a perdere la sua funzionalità in una dimensione allargata. Il che comporta che le stesse forme tradizionali di estrazione e gestione del consenso cambino radicalmente. Ora il consenso non riguarda più il contenuto disciplinare, ma le discipline ideologiche in sé: messe in crisi per quanto riguarda la loro funzione particolare all’interno delle tecniche di previsione scientifica del futuro, esse rivelano la loro reale funzione in quanto retroguardia istituzionale del sistema.

Non è più importante, sotto tale riguardo, in che modo esse si articolino, la qualità o il senso delle loro comunicazioni. Vale piuttosto il solo fatto che esse sussistano, che permanga un esercito intellettuale di riserva estromesso completamente da ogni tipo di processo produttivo, che si assuma il compito di riprodurre, *come che sia*, le forme istituzionali dell’ideologia. Anzi, si può già intravedere che il compito nuovo affidato a tale settore del lavoro intellettuale – tutto rivolto alla fase di preparazione e “educazione generale” di una forza-lavoro generica – non sia neanche più l’*educazione al consenso*, bensì l’*esercitazione al dissenso*: purché tale dissenso insista, appunto, sul terreno sperimentato delle istituzioni ideologiche.

Il tema dei “contenuti alternativi” delle scienze e delle discipline, o dei “modi alternativi” di uso delle stesse è, prima ancora che uno slogan già in partenza fallimentare di un settore delle organizzazioni politiche della classe operaia, un’esigenza delle frange di avanguardia del capitale.

Né può sfuggire che “cultura alternativa”, “critica operativa”, o “insegnamento critico”, siano tutti anelli di una unica catena. Siamo ancora all’interno di un uso rovesciato della critica dell’ideologia: all’interno di un processo di affinamento degli strumenti di intervento, di ricomposizione dei contenuti tradizionali, compiuta in funzione di un’affermazione della *realtà dello sviluppo*.

Tutto lo sviluppo è di per sé autosuperamento radicale, rivoluzionamento continuo *in se stesso*. Dialettica e tradizione, giunte a livelli notevolmente elevati dello sviluppo stesso, debbono non solo compensarsi, ma unificarsi totalmente. Se nella realtà dei processi materiali il *negativo* – la “resistenza” della classe – non può essere assorbito, ma solo funzionalizzato (non solo le teorie keynesiane ma anche quelle post keynesiane sono esplicite al proposito), al livello ideologico la funzionalizzazione del dissenso è realizzabile già delimitando un’area per l’esercizio della negazione. A tal fine non v’è nulla di più adeguato che congelare l’esercizio critico all’interno dei campi disciplinari.

Né è detto che tale operazione debba essere fatta in proprio dal capitale. Estremamente più funzionale a tal fine è l’utilizzazione delle forze della “sinistra” radicale o paramarxista, e comunque della tradizione che ha ridotto il marxismo a ideologia. Non è casuale il proliferare dei tentativi di autoproposizione, negli ultimi dieci anni in particolare, di forme di “cinema rivoluzionario”, di “arte di contestazione”, di “gestione urbanistica alternativa”, di “sociologia antiistituzionale”. È sin troppo facile sorridere di fronte a tali patetiche illusioni intellettuali (o di opportunismo politico, nei casi peggiori): ma è indubbio che esse evidenziano clamorosamente la *svendita dell’ideologia* che, in una fase particolarmente avanzata dello sviluppo capitalista, viene compiuta in vista di un riassestamento disciplinare, e in funzione di un decisivo rivoluzionamento delle tecniche di piano.

Nel momento stesso in cui la razionalizzazione è elevata a momento dello sviluppo dinamico del capitale complessivo, si pone l’esigenza di una diversa utilizzazione delle discipline che presiedono al controllo e all’elaborazione dei metodi di valorizzazione e di programmazione.

Ciò che si presenta ora come soggetto dello sviluppo è la globalità del Piano. Tutti i momenti particolari di esso, utili in un primo momento per avviare processi di controllo parziale – dalle analisi sulla struttura del mercato oligopolistico, all’elaborazione delle teorie anticicliche, alle tecniche di intervento pianificato sul momento sociale della distribuzione e del consumo, fino alle stesse tecniche di razionalizzazione di singoli settori produttivi – debbono essere di nuovo vagliati, sottoposti a critica, inseriti in un nuovo contesto.

È in gioco, dal punto di vista capitalistico, il controllo globale delle tecniche di previsione scientifica del futuro: la stessa concezione dinamica dello sviluppo richiede tale salto metodologico.

In questo quadro si fa evidente l’importanza crescente attribuita al momento “critico”. Né si tratta più della tradizionale funzionalizzazione della critica, che, da sempre nel pensiero borghese, ha assunto il compito di spingere elaborazioni e discipline ad attestarsi al livello più alto loro consentito. Non si tratta più, in altre parole, di un semplice uso “positivo” della critica, dell’asservimento immediato della critica a rimuovere gli ostacoli che lo sviluppo incontra sul suo cammino. L’adeguamento disciplinare alle direzioni dello sviluppo, il rinnovamento continuo, incessante, di discipline e istituzioni, è stato fino a qualche tempo fa il compito di una critica elevata essa stessa a “disciplina” specifica. Ora è necessario, per seguire e anticipare la pianificazione dinamica dello sviluppo, passare da una critica che si esercita *sulla* disciplina e *sulle* tecniche particolari, a una critica *delle* discipline.

Non è casuale che fra i primi strumenti a essere sottoposti a tale nuovo tipo di critica sia la tecnica dell’*interdisciplinarietà* (una tecnica elevata addirittura a mito, nel corso del dibattito sulle tecniche di programmazione nel corso degli anni ’60).

Il metodo interdisciplinare presuppone l’efficacia dei singoli campi di intervento pianificato – economico, sociologico, territoriale – componibili attraverso la rottura provvisoria dell’esclusività delle discipline. Esso stesso è il frutto di un’iniziale *critica delle discipline*: ed esattamente di una critica che ha contestato le pretese totalizzanti delle singole tecniche di intervento. (Basterebbe pensare al serrato dibattito svoltosi in Italia e in Francia intorno ai modi di programmazione dell’assetto economico-formale del territorio, o alle polemiche della sociologia radicale statunitense contro la settorialità degli interventi al livello urbano). Al che va aggiunto che la programmazione settoriale – e proprio per il circolo chiuso che in essa viene a formarsi fra tecnica di intervento e il fine riequilibratore dell’intervento stesso – è obbligata ad agire in base a modelli *statici*, seguendo una logica accentrata sulla rimozione degli “squilibri”.

Passare dall’utilizzazione di modelli statici all’elaborazione di modelli dinamici è stato il primo passo dell’aggiornamento capitalistico nell’uso delle tecniche di piano: superare ulteriormente tale fase, per raggiungere una piena disponibilità nella realizzazione di una gestione complessiva dello sviluppo pianificato, è l’obbiettivo che in questo momento la scienza del Piano va proseguendo.

Da semplice “momento” dello sviluppo, il Piano si va imponendo (si è imposto) come nuova istituzione politica.[^21] È in questo senso che il puro e semplice scambio interdisciplinare – fallito anche a livello pratico – va radicalmente superato.

Horst Rittel ha esposto con chiarezza le implicazioni della “teoria delle decisioni”, una volta che questa sia inserita nell’autoprogrammazione dei sistemi cibernetici (ed è logico che diamo per scontato che tale livello di razionalizzazione rappresenti ancora, in buona parte, un modello tendenziale).

“I sistemi di valori – scrive Rittel[^22] – non possono essere più considerati stabili per lunghi periodi. Ciò che si può volere dipende da quel che può essere reso possibile, e ciò che deve essere reso possibile dipende da quel che si vuole. Fini e funzioni di utilità non sono grandezze indipendenti. Esse stanno in rapporto d’implicazione con l’ambito decisionale. Rappresentazioni di valore sono controllabili entro ampi limiti. Di fronte all’incertezza degli sviluppi alternativi futuri è assurdo voler costruire modelli decisionali rigidi, che forniscano strategie per lunghi periodi”. La teoria delle decisioni deve assicurare la flessibilità dei “sistemi che prendono decisioni”: ed è chiaro che qui non è più in gioco un criterio di valore confrontabile con quelli della scuola sociologica di Francoforte. La domanda cui un livello avanzato di programmazione deve rispondere è: “quali sistemi di valori sono in generale coerenti e garantiscono possibilità di adattamento e quindi di sopravvivenza”?[^23]

È quindi la struttura, necessariamente “aperta”, del piano, che genera i propri sistemi di valutazione: nulla rimane più all’esterno del piano. Di fronte ad esso, tutto l’hegelismo delle “teorie critiche della società” si assume il compito storico di sancire, con la verifica della propria oggettiva impotenza, l’estinzione di ogni contrapposizione fra “valore” e piano.

È tutt’altro che casuale la ripresa del filone Weber-Scheler-Mannheim da parte dei teorici americani della “fine delle ideologie”. Se il Lippmann poteva ancora presentare la necessità di una de-ideologizzazione della vita politica come elemento di stabilizzazione anticonflittuale, il Bell, il Lane o il Lipset riconducono la loro critica nell’ambito della tematica dello sviluppo.[^24] Il primato di una razionalizzazione fondata su basi esclusivamente pragmatiche, letto dal Bell nel *New Deal*, o l’identificazione fatta dal Lipset della democrazia con la “buona società in azione”, riconoscono come reale il tentativo di eliminare ogni scarto fra utopia e processi di sviluppo.[^25]

Habermas ha riconosciuto come la critica dell’ideologia “ridotta in senso positivistico” abbia il compito di rivelare come dogmatica “ogni teoria, che sia riferita alla prassi in modo diverso da quello del potenziamento e perfezionamento di raggi d’azione tecnici”.[^26] È però indicativo che subito dopo egli non legga la funzionalità di tale tipo di critica ai processi di sviluppo. “La preparazione del comportamento razionale tramite la critica dell’ideologia raccomanda la razionalità come mezzo eccellente, se non addirittura esclusivo, per realizzare i valori, perché garantisce ‘efficienza’ o ‘economia’ del procedere. Le due espressioni rivelano che l’interesse cognitivo delle scienze empiriche è un interesse tecnico. Esse fanno capire che la razionalizzazione è fin dall’inizio collocata entro i confini del sistema del lavoro sociale, e denota appunto il poter disporre su processi oggettivi e oggettivizzati. Le determinazioni di questa razionalità, non possono perciò essere concepite a loro volta come valori, e possono essere giustificate solo all’interno dell’autocomprensione positivistica come fossero valori. Una critica dell’ideologia, il cui unico fine sia l’affermazione della razionalità tecnica, non sfugge a questo dilemma: essa vuole la razionalità come valore, perché essa ha, rispetto agli altri valori, il vantaggio di essere implicita negli stessi procedimenti razionali”.[^27]

Tutta la critica rivolta da Habermas e dagli ultimi epigoni della scuola di Francoforte, si impedisce di analizzare la questione dei valori da un punto di vista che prescinda dalla loro “socialità”. La critica si esercita ancora una volta sui processi di razionalizzazione in quanto tali, letti nella loro universalità metastorica, e privati, ciò che più conta, di ogni connotazione di classe. La riduzione del valore a puro segnale di se stesso, la sua scomparsa all’interno della settarietà delle tecniche decisionali, delle teorie dei giochi come strumenti di controllo dei movimenti antagonisti, dei sistemi di automazione nella determinazione dei programmi, sono criticate da Habermas in nome di una *utopia dell’emancipazione*, che riporta l’analisi ai livelli arretrati di un Marcuse.[^28] È ben vero, peraltro, che persino in Popper piano e valore si presentano scissi ma entrambi necessari. La razionalità del piano non è in discussione in se stessa: essa è posta come pura *necessità*. L’atto di fede nella razionalità, invece, è presentato come “decisione”, altrettanto necessaria, per il controllo del comportamento sociale di fronte al piano.[^29] Sono i processi di comunicazione che vanno illuminati scientificamente: il fine di tale operazione di “formazione” della volontà politica è esplicitamente individuato nella dissoluzione sociotecnica delle forme del dominio.

Torna così in primo piano il tema della “socializzazione del piano” come momento di riflessione del piano su se stesso: la negazione si trasforma in controllo costante del “positivo”.

Un esempio di ristrutturazione del lavoro intellettuale in ruoli differenziati, e di riunificazione delle discipline in tecniche avanzate di programmazione, è la formazione dei “linguaggi conversazionali”, in uso nei dialoghi tra sistemi di calcolo connessi tra loro da una rete di linee di comunicazione (), e nei dialoghi tra uomo e calcolatore, permessi dagli sviluppi tecnologici nel campo dei terminali, nella trasmissione dei dati su linee telefoniche e nella progettazione di sistemi ad accessi multipli ().[^30]

Lo scambio di messaggi diretti fra il manager e la macchina rientra nel quadro di una ricerca volta a elaborare dati non completamente formalizzabili: il dialogo permette in tal caso di tener conto di tutte le variabili impreviste che possono presentarsi nel corso dell’operazione, e della complessità stessa del problema posto al calcolatore. Ciò che ci interessa, in tale operazione, è la necessità di introdurre “modelli di conversazione” basati su codici che tengano conto della *struttura del dialogo*: viene così superata la semplice formulazione dei “linguaggi orientati verso problemi”, stimolata in origine dalle possibilità di uso dei calcolatori elettronici, e in genere delle macchine programmabili.[^31]

La quantificazione delle previsioni, nelle più avanzate tecniche di pianificazione, non prescinde, dunque, dalle modificazioni soggettive e dalle variabili interne al problema dato: condizione di ciò è il controllo dei processi di calcolo cosiddetti “non numerici”. Lo sviluppo dei “linguaggi di programmazione” fa dunque compiere un salto decisivo alle stesse discipline linguistiche, trasformandole da tecniche analitiche, in ausilio per la creazione di tutta una serie di linguaggi altamente formalizzati.[^32] Descrivendo alcuni “linguaggi di programmazione di uso generale” – di linguaggi, cioè in grado di trattare qualsiasi tipo di dati, “nonché di ammettere definizioni locali di nuove strutture di dati” – Alfonso Caracciolo nota che questo tipo di linguaggio “è …particolarmente importante perché costituisce un notevole passo avanti verso la creazione di potenti sistemi linguistici, di lingue, cioè dotate di un meccanismo locale di auto-estensione, e pertanto molto più vicine ai nostri linguaggi naturali, che hanno un potere di estensione illimitato, ma sfortunatamente non sistematico e in verità spesso assai ambiguo”.[^33]

Ai nuovi rami della matematica istituita per lo studio dei sistemi dinamici – la teoria degli automi – corrisponde dunque una nuova tecnica per definire e analizzare quei sistemi, mediante i così detti *linguaggi di simulazione*.

Non ci interessa, evidentemente, entrare nell’analisi specifica relativa ai linguaggi artificiali e di programmazione: l’accenno fatto ci serve per valutare il livello raggiunto nelle tecniche di programmazione generale, verificando quanto sopra abbiamo affermato circa il destino delle discipline tradizionali e il ruolo dell’interdisciplinarietà ai fini della quantificazione dello sviluppo.[^34]

Nelle innovazioni linguistiche elencate si danno infatti alcune caratteristiche comuni:

1. esse sono rette da sistemi di autoverifica legati unicamente alla massima valorizzazione delle tecniche di piano: possono quindi prescindere completamente da questioni di valore;

2. si pongono come strumenti in buona parte indipendenti dalle specifiche caratteristiche dei sistemi da investire con la programmazione: tutto il loro sforzo è volto a definire strumenti generali di piano;

3. esse saltano il livello interdisciplinare, proprio ponendosi come sistemi atti a funzionare indipendentemente dai singoli campi di applicazione.

Possiamo esprimere tutto ciò in un altro modo: le tecniche decisionali, nell’appropriarsi delle enormi potenzialità contenute nel calcolatore elettronico, tendono a creare gli specifici *linguaggi del piano*, e, conseguentemente, le nuove discipline generali elaborate a *partire dal piano*. Il che spiega anche alcuni dei fenomeni che si accompagnano a tali processi. È indubbio che gli enormi sviluppi della linguistica moderna siano stati stimolati dalle nuove necessità dettate dalle tecniche di comunicazione con le macchine. Così come è vero che ben presto si è verificata una divisione dei compiti. All’analisi semantica si è riservata l’indagine su ciò che è necessario espellere dai linguaggi formalizzati di programmazione: l’*ambiguità* del linguaggio “naturale”; alle tecniche di creazione dei linguaggi artificiali è riservato l’unico compito di *innovazione* ammissibile al livello della comunicazione: quello, appunto, rivolto alla strumentazione efficiente delle tecniche decisionali.

L’analisi semantica del linguaggio, a sua volta, ha stimolato il sorgere – o, meglio, il risorgere – di un’ideologia dell’avanguardia artistico-letteraria. La pretesa, già delle avanguardie e poi, negli anni ’60, delle neo-avanguardie, di porsi come *lavoro sulla parola*, come sperimentazione critica dell’articolazione del linguaggio, va quindi misurata con la realtà del concreto e produttivo lavoro sulle nuove possibilità di comunicazione programmata.[^35]

Ma non basta: la poetica dell’indeterminazione, dell’*opera aperta*, dell’ambiguità elevata a istituzione, insiste infatti – nella gran parte dei casi – esattamente sui campi definiti dalle nuove tecniche di comunicazione uomo-macchina: il caso della musica ex machina è solo l’esempio più esplicito in tal senso.

Non è più l’ideologia che, dopo aver assunto connotati utopistici, indica linee di lavoro impreviste alle tecniche di programmazione. Al lavoro sui materiali della comunicazione – ci riferiamo a tutte le tecniche di comunicazione visiva, letteraria, musicale, o alle loro contaminazioni – non spetta più l’anticipazione delle linee di tendenza relative allo sviluppo: il superamento dei *modelli finali*, nella tecnica previsionale, estingue il ruolo utopistico delle nuove ideologie.

Anche qui si manifesta un processo sintomatico. Espulsa dallo sviluppo, l’ideologia si rivolta contro lo sviluppo stesso: sotto la forma della contestazione tenta, cioè, il proprio recupero estremo. Non potendo più porsi come utopia – anche se permangono non pochi tentativi in tal senso: ma i loro connotati, informati al più totale cinismo, non possono ingannare nessuno – l’ideologia si rovescia in contemplazione nostalgica dei propri ruoli superati, o in autocontestazione: e ben sappiamo come, per l’ideologia moderna, da Baudelaire e Rimbaud in poi, l’autocontestazione sia strumento di sopravvivenza.

Rimane comunque fisso che ogni strada di elaborazione *esterna*, per il lavoro intellettuale, resta preclusa. L’unica illusione di lavoro *esterno* può essere data dalla rivolta contro il lavoro intellettuale stesso, espresso dalla *sacralizzazione della sua impotenza*: esattamente ciò che tanta produzione artistica recente fa inconsapevolmente. Al di là di ciò è il salto all’indietro, è il “coraggio di parlar delle rose”, il naufragio nel “tempo felice” della Kultur borghese: l’ideologia come “” inutilità. Ma non è un caso che il destino storico dei formalismi si concluda sempre nell’utilizzazione “pubblicitaria” del *lavoro sulla forma*.

Ci troviamo quindi di fronte a un fenomeno estremamente significativo. La razionalizzazione non si serve più di linguaggi che *parlano* dello sviluppo – questo è un compito ancora svolto, certo, ma solo con funzioni marginali – ma tende a dominare il linguaggio *dello* sviluppo. Creando codici già tutti *dentro* le strutture tecnologiche della programmazione, si elimina ogni possibilità di giustificare “eticamente”, con linguaggi *esterni*, la programmazione stessa. La creazione dei linguaggi formalizzati di programmazione fa cadere l’utopia di un controllo dei *fini* del piano di razionalizzazione mediante strumenti di comunicazione che ne assumano le caratteristiche e le connotazioni. Il progetto di controllo dello sviluppo tramite un lavoro intellettuale teso a fornirlo di teleologia – il progetto di un Benjamin, in sostanza – viene respinto nel limbo dell’utopia, inutilizzabile da parte del continuo processo di emarginazione del “significato”, che quei linguaggi di programmazione perseguono.

Tutto ciò è solo un segno dell’estensione del dominio capitalistico complessivo sull’universo investito dal piano: anche, quindi, sull’universo della comunicazione “sociale”.

L’utilizzazione formale del linguaggio dello sviluppo ha un significato particolare nel momento in cui questo è proiettato sulla città. L’urbanistica moderna – in quanto utopistico tentativo di salvaguardare una *forma* per la città, anzi un principio di forma calato nella dinamicità delle strutture urbane – non ha potuto realizzare i propri modelli strutturali. Ma nell’ambito delle strutture urbane e territoriali tutto il contributo delle avanguardie storiche vive con una sua particolare pregnanza: la città come struttura pubblicitaria e autopubblicitaria, come insieme di canali di comunicazione, diviene una sorta di macchina, certo non funzionante come macchina di produzione, ma sicuramente attiva in quanto emittente di incessanti messaggi codificati *nella forma* dei linguaggi di programmazione. (L’indeterminato si dà nella sua forma specifica, si offre come unica determinatezza possibile per l’insieme urbano: si pensi al vasto teorizzare, negli anni ’60, sul tema del territorio come “campo magnetico”).[^36]

In tal modo prende corpo il tentativo di *far vivere* il linguaggio dello sviluppo: di renderlo concretamente sperimentabile nella vita quotidiana.

Per quanto in questa sede non si potranno che fare degli accenni, va rilevato che alla creazione del linguaggio del piano si è accompagnata costantemente una teorizzazione parallela, la cui linea unitaria è tracciabile a partire dalla scienza generale dei segni – la semiotica del Peirce – fino alle più recenti elaborazioni dell’*estetica tecnologica*.

Il richiamo è tutt’altro che accademico. La ricerca delle aree di pertinenza della grammatica, della logica e della semiotica è permessa dai contributi di Wittgenstein, Carnap e Frege; il pragmatismo metodologico del Peirce giunge a indicare le condizioni di manipolabilità del segno puro, del tutto privo di ogni implicazione designativa, di ogni riferimento semantico. Una teoria esatta dei segni diviene necessaria nel momento in cui si scopre la necessità di schemi di comunicazione indien, denti da interpretazioni soggettive. L’ingresso della teoria dell’informazione nella valutazione dei quanti di informazione contenuti in insiemi strutturati di segni, parte sì – in Bense, ad esempio °\* –, dalla necessità di considerare la comunicazione estetica come dotata di un significato che coincida completamente con la realtà fisica di un’opera, ma si riconduce senza possibilità di equivoco a una logica descrivibile matematicamente. La “costruttività” della comunicazione estetica è riducibile, in tal senso, a una serie di scelte alternative, del sito corrispondenti al funzionamento dei calcolatori numerici a due 2 38 ro

studi diretti da Norbert Wiener intorno a progetti di servomeccanismi applicabili a unità belliche, sono del 1943: da quegli studi, come è noto, ha preso avvio l’elaborazione di no; delli meccanici automatici, in base a una teoria generale ei sistemi autogovernati. È estremamente significativo, quindi che l’applicazione del principio dell’entropia, o dell irreversibilità della comunicazione – fondamentale per assicurare efficacia e coerenza logica di procedimento ai sistemi autogovernati = sia stato anticipato, negli anni fra il ’20 e il 30, in sede analisi linguistica: la teoria dell’informazione è già tutta presente nella determinazione dei significati formali compiuta dal i russo "°.

È ? LE di Bense – nella musica elettronica di uno Stockhausen o di uno Xenakis, nell’“arte programmata”, in alcuni esperimenti di poesia fonetica –, il rapporto ideologia, scienza della programmazione è puntualmente verte a teoria generale dei segni entra di peso nell’estetica e nella ricerca formale: l’assoluta coincidenza del segno con se stesso, la sparizione assoluta da esso di qualsiasi “significato” esterno, l’oggettualità del fenomeno artistico, non più progetto ma puro fatto oggettivo, valutabile con sistemi binari, non sono solo una ipostasi della cibernetica, ma anche l’ultimo tentativo di emancipazione da essa.

La lettura more mathematico dei sistemi di comunicazione artistica tende a recuperare le funzioni tradizionali dell’arte. L’accettazione disincantata della totale tecnicizzazione dei processi estetici è a fondamento di una esasperazione dell’autonomia di quei processi dal reale \*°, il linguaggio di programmazione astrae da se stesso, diviene occasione di slittamento semantico, si pone come formalizzazione al quadrato “!. Per chi non se ne fosse accorto, avvertiamo che l’analisi dell’estetica tecnologica dimostra in pieno quanto sopra abbiamo affermato sulla funzione marginale dell’ideologia all’interno dell’universo del piano.

Ponendosi sotto il segno della teoria dell’informazione, l’arte tecnologica scopre come unica possibilità di sopravvivenza l’abbandono di ogni utopia, di ogni tendenza verso un “progetto”: si rivela come segnicità pura, deserto del significato, riproduzione programmata di vuoti semantici,

Malgrado tutto, anche questo è un progetto ideologico: tidotto al minimo, certo, ma tuttavia valutabile solo in quanto tale. L’oggettualità dell’arte – che con Benjamin e le avanguardie costruttiviste era a fondamento dell’ultima utopia positiva borghese – si rivela ora come mero pretesto per continuare comunque ad essere: anche se ciò comporta che tale essere coincida con il continuo parlare della propria estinzione di rappresentarla, di renderla presente “\*.

Risulta confermata la nostra tesi. L’ideologia si riproduce su se stessa. Il suo celebrare il piano e le sue forme tecniche, è dissimulato sotto una patetica riaffermazione di autonomia, che non inganna nessuno: le ragioni della sua sopravvivenza sono legate alla vischiosità delle istituzioni ideologiche, non alla loro effettiva funzionalità.

Una volta acclarati tali processi, va spiegato il persistere e il continuo riprodursi di un lavoro intellettuale puramente ideologico, attestato ai livelli oggettivamente più arretrati dello sviluppo capitalista: a livelli tanto più arretrati, anzi, quanto più quel lavoro ideologico si presenta come uso alternativo delle discipline in funzione anticapitalista.

Avendone già accennato, possiamo mettere da parte l’aspetto più evidente di tale atteggiamento, quello rivolto, cioè, a una critica interna delle discipline, finalizzata alla loro ricollocazione nei processi globali di sviluppo. i |

Non è comunque a caso che la riaffermazione dell’ideologia e il “recupero di valore” relativo al lavoro intellettuale, passino sempre più attraverso l’appropriazione di singole elaborazioni marxiane, scorporate dal contesto concreto della critica dell’economia politica e della critica della filosofia. Il recupero del “Marx giovane” rappresenta il momento privilegiato del rovesciamento dell’ideologia nella “scienza”, anzi, nella teoria generale dell’epistemologia. | i

Potremmo parlare, al proposito, di un’astuzia dell’ideologia. Negandosi come “realtà”, contestando la propria validità come forma di conoscenza, essa può sempre recuperarsi come prodotto ultimo di una “depurazione” progressiva e radicale. “Un’ideologia – scrive Althusser \*° – è un sistema (che possiede la propria logica e il proprio rigore) di rappresentazioni (immagini, miti, idee o concetti, secondo i casi) dotate di un’esistenza e di una funzione storica nell’ambito di una data società. Senza entrare nel problema dei rapporti che una scienza ha col suo passato (ideologico), diciamo che l’ideologia come sistema di rappresentazioni si distingue dalla scienza per il fatto che in essa la funzione pratico-sociale prevale sulla funzione teorica (o funzione di conoscenza)”.

Così che il Vacca può concludere criticando la confluenza, in Althusser, di demistificazione teorica dell’ideologia dell’umanesimo socialista e di permanenza dell’ideologia borghese, ridotta a strumento di intervento pratico-politico “\*,

Ma non ci sembra che sia qui il nodo centrale delle nuove mistificazioni sul ruolo positivo della critica dell’ideologia. La radice del problema è tutta nell’affermazione relativa all’“irrealtà” delle ideologie. La differenza fra irrealtà e ineffettualità è infatti sottile. Privilegiando la prima interpretazione è quasi inevitabile giungere direttamente a concludere con la disponibilità dell’ideologia: e si tratta – si badi bene – di una disponibilità tanto maggiore quanto più radicale e profonda è stata la “critica” scientifica dell’ideologia stessa, che la “restituisce” al mondo trasformata in teoria positiva.

La “critica” è – e non solo, certo, in Althusser, che abbiamo citato unicamente come caso patologico del generalizzato recupero di un lavoro intellettuale come momento universalmente “necessario” – si presenta quindi completamente rovesciata rispetto ai fini specifici ad essa attribuiti nell’Ideologia tedesca o nella Miseria della Filosofia. Il che non è, certo, tanto grave sul piano puramente teorico, quanto come indice di una tendenza politica.

Da un lato la svalutazione, il deprezzamento, la messa al margine delle ideologie nel senso classico del termine. Dall’altro la loro riintroduzione, il loro recupero, la loro rifunzionalizzazione come momento implicito nelle discipline concrete: per quanto più ci interessa, la loro funzionalizzazione come nucleo implicito (non rivelato come tale, quindi, tutto tradotto in tecnica di intervento) alle discipline del Piano. La “critica” si presenta in tale processo nelle sue due facce del tutto complementari: una prima volta come rivelazione della miseria dell’ideologia, una seconda volta come reagente magico che risolve in tecniche di piano i residui purificati del lavoro intellettuale.

Siamo esattamente all’interno di quell’accezione della critica ideologica che gli ultimi epigoni della scuola sociologica di Francoforte propongono con insistenza.

Per quanto in modo non del tutto confessato, le deformazioni ideologiche che determinano le scelte politiche di gran parte delle organizzazioni del movimento operaio – e persino di consistenti frange dell’opposizione extra parlamentare – sono nient’altro che lo sviluppo delle utopie del Linkskomunismus o della “sinistra sociologica”. Ci troviamo costantemente di fronte a un fenomeno da fronteggiare: il capitale espelle da sé l’ideologia come “pericolo” per l’efficienza dei propri processi di razionalizzazione, mentre le organizzazioni e gli intellettuali “di classe” si appropriano di quello strumento svenduto.

La “missione” dell’intellettuale borghese viene così riassunta in proprio dall’“intellettuale di classe”. Il marxismo del giovane Lukdécs, nel suo recupero di una lettura hegeliana di Marx, è tutt’altro che un caso isolato: esso definisce un modo di azione costante, tanto più grave quanto più esso è riuscito a penetrare nelle politiche ufficiali dei partiti operai. Tl lavoro intellettuale come “progetto” dell’“umanesimo socialista”, la lotta mediata da emancipazioni soggettive, l’identificazione di socialismo e piano globale di sviluppo, promosso e controllato a livello sociale, la riproduzione dell’ideologia del lavoro, la riconquista tendenziale – mediata dagli intellettuali – della totalità umana, il progetto, infine, di scienze e tecniche alternative (o l’uso alternativo delle scienze e delle tecniche): non pochi degli strumenti ideologici messi in opera come legittimazione delle linee di sviluppo del “socialismo in un paese solo”, sono oggi operanti in seno al movimento operaio organizzato ’°. L’ideologizzazione del marxismo si presenta quindi, dal punto di vista capitalistico, come strumento per far gestire alla controparte la soluzione dei problemi arretrati dello sviluppo: in tal senso essa si pone oggettivamente come uno dei mezzi sovrastrutturali di “realizzazione della dialettica”, di funzionalizzazione del proprio negativo.

Dal punto di vista del lavoro intellettuale, essa ha un significato specifico: permette la perpetuazione di compiti “storici” di cui la razionalizzazione capitalista ha espropriato l’intellettuale stesso. Tutta la reazionarietà dell’umanesimo socialista in quanto “progetto” di realizzazione sociale del “valore”, si scopre quando si fa risalire quel progetto alla tesi che vuole nell’alternativa marxista il ribaltamento immediato delle linee di tendenza del capitale, attuato sulla base dei livelli massimi delle elaborazioni borghesi.

Due tipiche utopie vengono quindi fatte coincidere: non è a caso che il riscatto dell’utopia prenda forma nelle proposizioni dell’“alternativa positiva”.

Non ci sarebbe bisogno di discutere temi così scontati e così facilmente demistificabili, se essi non agissero concretamente come strumenti di deviazione della lotta di classe, e se non costituissero dei livelli di rivendicazione ideologica su cui rischiano di attestarsi le molte frange del lavoro intellettuale ancora funzionali ai momenti di socializzazione del piano. Ciò che va comunque rilevato è che il progetto di “emancipazione” tramite il rivoluzionamento della scienza e della tecnica, insiste (e proprio in quanto progetto) sull’area specifica dell’utopia borghese. Il rifiuto del disincantamento sulle possibilità dell’utopia, si traduce così in ideologia della partecipazione della classe allo sviluppo, come suo “motore ideologico”: e del resto per saltare a piè pari l’ostacolo dell’estraneità oggettiva dei diretti interessi di classe allo sviluppo, non c’è altro strumento che la penetrazione ideologica.

Utopia e piano si presentano di nuovo disgiunti: al secondo va tutta l’operatività, alla prima è riservato un ruolo che potremmo definire “retorico”. Il disegno calcolato dello sviluppo non ha più bisogno di generare da solo le proprie ideologie e le proprie legittimazioni. Queste, in quanto criteri di valore, sono intralci rispetto all’essenzialità delle tecniche decisionali: in quanto rimane in loro un’utilità marginale, esse vanno consegnate all’opposizione interna al sistema, lasciandole anche l’illusione di aver strappato armi già in mano all’avversario.

Naturalmente non è l’aspetto tattico di tale processo a destare preoccupazioni. Ciò che va messo in chiaro, e una volta per sempre, è la natura oggettiva di tale svendita dell’ideologia come momento strutturale nell’elaborazione dei modelli dinamici che permettono la pianificazione macroeconomica e macrosociale. Bisognerà cioè riconoscere che l’appropriazione delle ideologie da parte delle organizzazioni di classe non è tanto il risultato di un riconoscersi come “funzione critica” dello sviluppo – il “rischio” utopico, infatti, risulta sempre più integrato nella stessa elaborazione dei modelli dinamici che mediano il dominio capitalistico complessivo –, ma è piuttosto la conseguenza del recupero di un bagaglio ideologico-istituzionale che tende a paralizzare i movimenti di classe.

Rispetto alla struttura del lavoro intellettuale, va osservato che quel recupero rappresenta l’ultima àncora di salvezza per la difesa di privilegi in corso di estinzione. Ribaltare tutta la carica utopica, tutta la volontà “progettante”, tutti i contenuti etici del dover-essere borghese, nell’ipotesi socialista, significa in sostanza salvaguardare i ruoli istituzionali dell’intellettuale; anzi, i ruoli più estranei ai processi di omogeneizzazione della classe: dato che si tratta, sempre, di uno statuto intellettuale attento a riprendere le proprie distanze dal lavoro produttivo, ogni qualvolta la cosa è permessa dalle circostanze.

Esistono quindi compiti nuovi per una marxiana critica dell’ideologia. Sempre meno, infatti, tale critica appare funzionale a un attacco diretto contro gli strumenti di organizzazione capitalistica: i nuovi livelli raggiunti dal piano complessivo, e ancor più le linee di tendenza lungo le quali si va muovendo la dinamica dello sviluppo, fanno apparire un simile compito politico come battaglia svolta su aree arretrate, o almeno su aree che è prevedibile si restringano sempre più. A parte il ruolo che la critica dell’ideologia può svolgere nello storicizzare la situazione presente, risulta ormai evidente che il suo punto di applicazione più proprio è il nodo fondamentale che segna il passaggio dell’ideologia borghese nel “progetto” socialista.

Ridurre tutto il marxismo a utopia, servirsi di esso come strumento di anticipazioni (e, spesso e volontieri, di anticipazioni che insistono addirittura su singole aree disciplinari), mediarne la rivoluzionarietà con un uso sociologico o con ideologie umanitarie: questi sono stati, da tempo – dagli equivoci provocati dall’ultimo Engels, addirittura – i passaggi che hanno neutralizzato il formarsi di un’organizzazione adeguata della classe. Né è un caso che fra gli alimentatori di tale mitologie, puntualmente trasformate in prassi politica, siano sempre intellettuali che cercano nel socialismo ruoli loro negati dall’otganizzazione capitalistica dello sviluppo \*“.

L’attacco che va sferrato contro tali mitologie deve unirsi indissolubilmente all’analisi dei ruoli oggettivi, tutti interni al piano capitalista, da cui è necessario partire per rovesciare in prassi politica le stesse condizioni oggettive che lo sviluppo impone, e cui non è dato sottrarsi che mistificando la funzione del medesimo lavoro intellettuale.

È facilmente ipotizzabile – anche perché è già direttamente verificabile – che i processi indotti dall’espansione del dominio capitalistico sullo sviluppo globale, semplificherà e ridurrà la gerarchia dei ruoli relativi al lavoro intellettuale, scindendo nettamente, dalla struttura omogeneizzata delle funzioni di controllo e gestione delle singole fasi o dei singoli settori dello sviluppo, i ruoli relativi all’analisi e all’elaborazione, e lasciando in vita una riserva minima di necessaria contemplazione ideologica.

Alla fascia direttamente connessa con l’area decisionale politico-economica, si contrappone un sistema di controlli di massa: processo tutt’altro che ignoto nella storia dell’organizzazione capitalistica della produzione, ma che sicuramente va presentando aspetti quantitativamente nuovi.

Tl “documento Pirelli” e il “Progetto 80” concordano perfettamente nel delineare come prospettiva l’allargamento dei processi di diversificazione settoriale e un “dinamismo nell’articolazione delle strutture e delle entità aziendali”, tali da porsi al livello dei paesi, come gli Stati Uniti, che hanno già raggiunto la “soglia dell’innovazione programmata e permanente”. Ma l’ipotesi di un capitale estremamente concentrato e ad altissima composizione organica è ancora un odello “. Le linee di tendenza attualmente rilevabili indicano che accanto e dentro la prospettiva di un ciclo in perpetua e programmata situazione dinamica, in Italia e in Europa si sta attuando una ristrutturazione generale della divisione del lavoro che vede al primo posto il potenziamento del settore tradizionalmente detto terziario

Intercambiabilità, polivalenza, preparazione al colloquio interdisciplinare: queste le caratteristiche nuove che vengono richieste a una generica forza-lavoro intellettuale, il cui processo di massificazione avviene già nel momento della sua preparazione. Una serie di analisi estremamente rivelatrici hanno già individuato il disegno politico-economico che sottostà all’aumento costante del settore dei servizi e del controllo amministrativo e produttivo \*°.

Non è necessario – anzi sarebbe scorretto – trasportare l’analisi relativa all’omogeneizzazione del lavoro astratto in fabbrica nell’analisi dei nuovi ruoli del lavoro intellettuale. La qualificazione generica della forza-lavoro direttamente produttiva e la sua funzionalità al rapido mutamento dei cicli o alla necessità di una mobilità operaia usata come strumento di controllo e artificiale risuddivisione, risponde a esigenze e processi di parte capitalista ancora in gran parte indipendenti da quelli che investono la ristrutturazione dei metodi di preparazione della forza lavoro intellettuale. (Caso mai, il fatto che esista un versante comune a tali due facce dei processi di produzione è un elemento da far reagire politicamente, dopo averlo fatto precipitare).

Va intanto tenuto ben fermo un dato oggettivo su cui è estremamente pericoloso equivocare: il processo che oggi investe, e non soltanto in Italia, la scuola nel suo complesso, non va affatto letto come diretto a una generica “dequalificazione” del lavoro intellettuale. Al contrario, si tratta di una precisa riqualificazione, anche se si presenta come esproprio di posizioni di privilegio sociale – reali o mistificate – nei vari settori in cui si esplica il lavoro intellettuale.

Che sia lecito parlare di nuova qualificazione lo dimostra una lettura che non parta dal punto di vista soggettivo degli intellettuali, ma dalle necessità dettate dallo sviluppo. La genericità della preparazione intellettuale di base risponde infatti a una serie di obbiettivi tutti funzionali alla ristrutturazione della composizione organica del capitale “°.

’Tuttavia, parlare di proletarizzazione del lavoro intellettuale tout-court, saltando tutte le mediazioni reali attraverso le quali si organizzano le nuove funzioni di controllo sui movimenti di classe, e anticipando scorrettamente risultati di processi tutt’altro che definiti o lineari, può risultare mistificante. È più esatto riconoscere che, in ogni caso, siamo in presenza di un costante aumento dell’estraneità dell’intellettuale ai contenuti del proprio lavoro, che si realizza tanto più profondamente quanto più quest’ultimo si caratterizza esattamente come “lavoro”: più esattamente, anzi, come lavoro salariato. Il che non toglie che già oggi, in settori altamente automatizzati, come quello dell’elettronica, esistano già esempi di un lavoro intellettuale direttamente produttivo. Si può estrapolare da ciò una tendenza generale, e prevedere di conseguenza la necessità di un trasferimento di massa dei ruoli tesi alla valorizzazione del capitale fisso a ruoli direttamente produttivi: con l’avvertenza, però, che l’aumento costante del terziario di fabbrica consegue a un processo che tende a far funzionare l’intera società come macchina di valorizzazione del capitale.

Leggere nelle condizioni attuali del lavoro intellettuale una concreta tendenza verso un’omogeneizzazione materiale, che passa attraverso i processi di ristrutturazione sociale e produttiva capitalistici, significa riconoscere nella massificazione e nella mobilità dei ruoli, nella perdita dei privilegi tradizionali riservati al lavoro intellettuale, nel distacco – che avviene già nella fase di preparazione scolastica e universitaria – dai contenuti del proprio lavoro, nell’estraneità che finalmente anche l’intellettuale è obbligato a sperimentare nei confronti dell’organizzazione capitalistica del lavoro, alcune delle condizioni positive da cui ripartire, per elaborare un programma di attacco al piano complessivo.

L’uso della scienza come fattore interno al ciclo produttivo, l’uso direttamente produttivo della ricerca scientifica, al limite, si impongono oggi al capitale sia come strumenti necessari alla dinamica del ciclo, che come strumenti di risuddivisione della classe e di controllo dei suoi movimenti. Ma nello stesso tempo, tale uso del lavoro intellettuale – l’unico che in questo momento ci interessi ai fini politici – porta a compimento la vasta e continua operazione di esproprio condotto dal capitale, nel suo ridurre sotto il suo segno quello che si contrapponeva, all’origine, come lavoro concreto posto di fronte al lavoro astratto operaio: la scienza è ora tutta oggettivata dentro lo sviluppo.

Non crediamo alle ripetute invenzioni di nuovi alleati della classe operaia. Ma sarebbe suicida non riconoscere che sono le stesse linee dello sviluppo capitalista a ricomporre, ai propri fini, una forza-lavoro tendenzialmente omogenea, che è possibile far funzionare sotto il segno degli interessi diretti della classe operaia. Rovesciare quello che è stato, per troppo tempo, il disegno capitalista, quello che vede come proprio fine una classe operaia organizzata dal capitale: questo è l’obbiettivo da raggiungere ponendosi come compito la gestione operaia delle rivendicazioni soggettive dei nuovi strati di lavoro intellettuale salariato.

Ma ciò non è possibile se non battendo ogni illusione reazionaria, ogni proposta tesa a restituire dignità professionale a quegli intellettuali “degradati”. Mostrare in concreto la reazionarietà di ogni discorso che voglia offrire prospettive “alternative” al lavoro intellettuale, significa quindi riconoscere che solo all’interno del ruolo oggettivo imposto dal dominio dello sviluppo è la condizione per utilizzare la lotta dei ceti intellettuali assorbiti direttamente nella produzione, in un attacco complessivo al piano del capitale: il che significa, essenzialmente, estendere l’uso politico della lotta sul salario a strati sociali sempre più ampi.

L’obbiettivo intermedio, il rovesciamento di tutto il costo della ristrutturazione capitalista sul capitale stesso, riconduce al tema generale dell’organizzazione di classe, a più riprese affrontato da questa rivista.

Ed è per questo che l’unico obbiettivo cui far tendere la critica dell’ideologia o la critica del piano, non è altro che una nuova forma di organizzazione della classe, capace di battere, senza più utopie, senza alcun “modello alternativo” immediatamente sperimentabile, senza anticipazioni soggettive, la concreta realtà della riorganizzazione programmata del capitale.

[^1]:
[^2]:
[^3]:
[^4]:
[^5]:
[^6]:
[^7]:
[^8]:
[^9]:
[^10]:
[^11]:
[^12]:
[^13]:
[^14]:
[^15]:
[^16]:
[^17]:
[^18]:
[^19]:
[^20]:
[^21]:
[^22]:
[^23]:
[^24]:
[^25]:
[^26]:
[^27]:
[^28]:
[^29]:
[^30]:
[^31]:
[^32]:
[^33]:
[^34]:
[^35]:
[^36]:
