---
title: O "funkciji" nepopolnega stroja (delavsko stanovanje v 19. stoletju)
author: Janko Zlodre
source: AB, št. 68/69, 1983, str. 54—55.
template: post
---

V tem zapisu nam ne gre za obče razpravljanje o stanovanju, o "stanovanjskem vprašanju", za obče principe, vrednote, funkcije, potrebe ipd., za tisto, kar predstavlja locus communis strokovne govorice. Opozoriti želimo na nekatere karakteristike "modernega" stanovanja, ki jih določa s konceptualnim instrumentarijem ali aparatom stroke; ko rečemo moderno, mislimo na stanovanje, ki pripada čisto določeni zgodovinski formaciji (kapitalizmu), ne gre za stanovanje nasploh, pač pa za specifično družbenozgodovinsko, torej razredno določeno obliko. Gre za tiste karakteristike, ki jih vladajoča "humanistična" govorica v polju stroke hote ali nehote zamolči, spregleda, potlači. Če že hočemo razkriti te karakteristike, se moramo vrniti v čas, ko se koncept modernega stanovanja konstituira, ko se konstituira specifična družbena "funkcija" stanovanja. Vrniti se je treba torej k začetkom, ki kot pravi Georges Teyssot, "kažejo in poudarjajo njihovo pristno 'resnico', tj. njihovo politično in družbeno funkcionalnost, saj tu še ni opravičil, ki so nastopila a posteriori". Ta "obuditev" začetkov modernega stanovanja in, pa čeprav površinska, primerjava le-teh z "našo" realnostjo nas obvaruje pred iluzijami o nekem že realiziranem "socialističnem stanovanju", pred ideološkimi mistifikacijami, ki jih sproža mitologija "socialističnega prostora", pred ideologijo, ki, če že komu služi, služi le novim, socialističnim oblikam gospostva. Preteklost modernega stanovanja, "dediščino začetkov", moramo obvarovati pred pozabo zato, ker še danes nismo varni pred njenimi učinki.

Od druge polovice 19. st., pa vse do parol t.i. "modernega gibanja" gre, kot pravi Teyssot, za poskus redukcije stanovanja na goli mehanizem. Izjavo "stanovanje je stroj za prebivanje", ki se običajno pripisuje le Le Corbusieru – na ideološki ravni edinemu "krivcu" za "nelagodje v sodobnem mestu" – zasledimo že 1853. leta pri arhitektu Adolphu Lanceu: "Hiša je instrument, stroj, ki služi človeku ne samo kot zatočišče, ki se kolikor mogoče uklanja vsem njegovim potrebam, marveč mora podpirati tudi njegovo aktivnost in množiti produkte njegovega dela. Industrijske konstrukcije, uradi in tovarne vseh vrst so s tega stališča skoraj dovršeni in posnemanja vredni modeli". Lance nam tu pove veliko več kot Le Corbusier 1921. leta. Ne gre le za to, da se hiša podredi isti logiki izjave, kot ji je podvržen avtomobil, ne gre le za neko analogijo med Citroënom in Citrohanom, za vprašanje industrijske produkcije stanovanj, gre predvsem za to, da "človek" – ta človek pa ni nihče drug kot delavec proletarec – v svojem "domu" podredi prav taki logiki "množitve produktov" (profita), kot ji je podvržen v tovarni. Lance nam s to izjavo razkrije tisto, kar je pri Le Corbusieru že zakrito: železna logika (kapitala), ki vlada v tovarni, mora zavladati tudi v hiši (seveda pa ta železna logika v hiši ne deluje v taki obliki kot v tovarni in se ne uveljavlja z enakimi sredstvi).

Stanovanje je torej neposredno podrejeno produkcijskemu sistemu, je ena tistih instanc (poleg šolskega sistema in drugih instanc ter institucij države), katere naloga je usposobitev in udomačitev delovne sile, saj za podreditev "veljavnemu redu" ne zadostujejo oblike usposabljanja, ki potekajo za strojem, niti specializirani aparati države (policija, sodišče, zapori, vojska, vojašnice, bolnišnice, poboljševalnice, norišnice itn.).

Predmet moderne reforme prostora v 19. st. so najprej kraji, ki vzbujajo *strah*: bolnišnice, pokopališča, klavnice in smetišča. Največ strahu pa vzbujajo kraji, kjer prebivajo proletarske množice, seveda pa še več strahu vzbujajo množice same. Nevarnost, kot je opazil Auguste Comte 1853. leta, je bila v dejstvu, da je proletariat *taboril* sredi "zahodne civilizacije, ne da bi bil umeščen v lasten predal". "Upredalčenje" proletariata je bilo zahtevno podjetje, saj je bil ta "tretji razred" po besedah doktorja Taxila 1834. leta, "tako grd, ignoranten, neprijeten, nadležen in uporen, vraževeren" in je imel "prostaške in pokvarjene navade prebivalcev gozdov." "Trivialnosti, kmečkosti, neolikanosti, potratnosti v burlesknih užitkih in orgijah tega razreda brez predsodkov ni moč opisati", pri tem opravilu se je doktorju Taxilu bojda obračal želodec.

Neki urednik Journala des Débats, v času Luisa Filipa, je izjavil, da bodo "barbare moderne družbe, delavce, tujce v politični družbi polnih energije in poguma, ki morajo tako kot njihovi predniki utrditi družbo, sprejeli šele takrat, ko bodo prehodili poskusno dobo lastnine". Stanovanja ima v času noviciata posebno funkcijo.

Ta vznemirljiv, nor, čuden, nomadski razred, ki ga je bilo teba instalirati v pozitivistično zgradbo, vrniti "domov" in udomačiti, je vse do srede stoletja taboril v barakah, kočah, bajtah, improviziranih bivališčih, toda tudi v relikvijah arhitekture preteklih stoletij, v zapuščenih in propadajočih palačah, na dvoriščih in vrtovih nekdanjih palač. Častiti Thomas Beames je v The Rookeries of London 1851. leta zapisal: "V najtemnejših ulicah metropole so hiše z visokimi sobami, s tapeciranimi zidovi, dekoriranimi stropovi, podstavki kaminov, ki še danes predstavljajo modele za kiparje. V mnogih sobah so ostale ekstravagantne skulpture, zaradi katerih se pretekla doba tako časti". Toda palača je bila, še bolj kot baraka ali koča, neprimerna za vlogo, ki je bila namenjena modernemu stanovanju, moralnemu stanovanju. Prav vprašanja morale so, ob sanitarnih aspektih buržoazne stanovanjske reforme, odločilna pri projektiranju novega, "človeka dostojnega stanovanja". Buržoaziji je jasno, da nevarnosti "okužbe" ne bo odpravila le s komunalno-sanitarnimi ukrepi, ampak šele takrat, ko bo vzpostavljena *distanca med telesi*, kontrola nad kontakti teles.

Koča in palača sta bili, pravi Robin Evans, neprimerni s stališča "moralnosti" stanovanja predvsem zaradi dveh karakteristik. Prvič, zaradi *odprtosti*, neskončne množice zunanjih in notranjih pristopov k zgradbam, množice povezav med sobami, labirinta brezštevilnih sob in hodnikov, presenetljive mreže vrat in stopnišč. Policijska poročila iz tistega časa omenjajo raznovrstnost prehodov, skritih vhodov in izhodov, zadelanih odprtin, mostičkov, mostovžev, zidov s klini itn. Odnosi med lastnino in osebami, med družinami, dejavnostmi in skupnostmi so bili *nerazvidni*. To, kar je presenečalo mnoge, tudi Dickensa, so bila vselej odprta vrata.

Druga karakteristika teh prebivališč je bila *prenatrpanost*. V prenatrpanih sobah so spale ženske, moški, starši in otroci, mladi in stari, sostanovalci, sorodniki, prijatelji in neznanci. V sobah so opravljali vsa opravila, ki naj bi bila s stališča "sramežljivosti" in "spodobnosti" privatna, intimna (kuhanje, slačenje, spanje, delo, umivanje, sranje, scanje, prešuštvovanje, porajanje, umiranje). Ljudje so bili pomanjkljivo oblečeni ali skoraj nagi. Poročila o bivalnih razmerah so polna aluzij na promiskuiteto. Omenjene razmere so vsekakor vzpodbujale "nemoralno razplojevanje vrste", spanje je bilo konec koncev "erotična priložnost".

Prav arhitektura je, ob medicini, dobila "lepo nalogo, da v mestu postavi pozitivne figure zdravja, čednosti in sreče".

Na tem mestu ne moremo spregovoriti o množici heterogenih programov, tehnik in institucij, ki so določale buržoazno "reševanje stanovanjskega vprašanja", o oblikovanju instrumentarija arhitekture, različnih modelov stanovanja, o nasprotjih in protislovjih v arhitekturi pri realizaciji programov, ki jih je zastavila buržoazija. Novega stanovanja ni bilo moč realizirati brez spremembe "funkcije" Družine in Ženske Matere; tudi prikaz teh sprememb moramo na žalost prihraniti za kako drugo priložnost. Spregovorili bolo le o projektu, s katerim so bile v Angliji prvič materializirane potrebe "telesa in duha".

Arhitekt Henry Roberts je za Great Exhibition 1851. leta pod pokroviteljstvom princa Alberta, Edwina Chadwica in lorda Shaftesburyja projektiral vrsto Model Houses for Families. Gre za vzorčni in razstavni projekt, ki je v času, ko je bila filantropija stanovanja še na začetku, predvidel večjo kvantiteto prostora in servisov, ki pa jih je kasneje "praksa" zanikala. Kljub temu pa Robertsov vzorčni projekt povsem jasno predstavlja načine, ki jih je arhitektura v 19. st. uporabila pri oblikovanju stanovanj za "reveže". Prostori in servisi so resda "predimenzionirani", toda tu nas ne zanimajo "dimenzije", marveč *logika projekta*.

Projekt je zasnovan na dveh kritičnih *delitvah*: med družinami in družinskimi člani. Hiša model je t.i. "dvojček" (enonadstropni) s štirimi stanovanji. Stanovanja povezuje *zunanje stopnišče*, zaradi boljše ventilacije, in da bi bilo onemogočeno prestopanje *praga* drugih družin. Stopnice so tu kraj "javnega", *nevtralen* prostor med stanovanji. Vsaka *družina* je imela *lasten* stanovanjski prostor, opremljen s higienskimi servisi. Delitev stanovanj pomeni tako obrambo pred epidemijami (stanovanje *karantena*), kot tudi zagotovilo privatnosti (privacy), ki je "reveži" takrat še niso poznali. Chadwick je predlagal "neodvisna" stanovanja "zaradi pomanjkanja samokontrole pri revežih" (Edwin Chadwick (1800-1890) je bil leta 1832 asistent pri komisiji za zakon o revežih, 1834 sekretar nove komisije, eden glavnih avtorjev znanega poročila o pogojih otroškega dela v tovarnah (1833), 1838 je postal član komisije za učinkovitost policijskih sil, 1839 je bila po njegovem nasvetu ustanovljena prva sanitarna komisija, 1842 je objavil Sanitary Report).

Stanovanje je imelo dnevno sobo, tri spalnice (za starše, deklico in dečka), kuhinjo (scullery), stranišče in predsobo. Spalnice so bile *neprehodne*. Tri spalnice so omogočale "tisto delitev, ki je nujna pri spodobni družini". Dispozicija spalnic je reflektirala *avtoriteto* staršev in tajnost "legitimnega spolnega razmerja pri spoštovanja vredni družini". Vhoda v otroški spalnici sta bila iz dnevne sobe in sta staršem omogočala *nadzor* otrok, ne da bi jim bilo treba spati z otrokoma (z otroki). Vhod v spalnico staršev je bil v kuhinji, rešitev, ki je onemogočala preveč direktno komunikacijo z dnevno sobo (varni pred nedolžnimi in radovednimi pogledi otrok).

Na ta način naj bi, po H. Gavinu, arhitektura z *delitvijo* in *denominacijo* prostorov s pazljivim *selektivnim* povezovanjem prostorov omogočila "osnovo, po kateri naj se ravna moralno in socialno izboljšanje populacije."

Roberts je pri gradnji hiš uporabil "preluknjano" opeko, ki je kot dober zvočni izolator še bolj izolirala posamezna stanovanja. Dickens je v Household Words zapisal o opekah, ki sta jih Roberts in Chadwick projektirala kot higienični varstveni ukrep, naslednje: "Zaradi podov in tenkih zidov iz preluknjanih opek, lahko kljub vpitju otrok, smehu, glasbi, pogovoru, vsak v svoji sobi uživa neko *privacy*". "Moralna" družina je bila v viktorijanski optiki tako interno kot eksterno zadržana. *Zid* in *vrata* sta določujoča elementa pri konfiguraciji prostora: zid pomeni neko splošno izolacijo (osamitev), vrata pa dajejo osebnim odnosom poseben pomen. Pohištvo in vhodi so še bolj natančno določali artikulacijo aktivnosti. Te hiše modeli so s svojo *strogostjo* v popolnem nasprotju z obstoječimi prebivališči "revežev".

Družine, ki so se naselile v hišah, zgrajenih po Robertsovih načelih, so se trdovratno upirale tej novi "logiki" stanovanja, upirale so se distribuciji posameznih članov v izolirane sobe (za spanje so še nadalje uporabljali le eno spalnico), pa tudi anti-higieničnih navad niso spreminjale.

Zapis o teh "uporih" in "nehvaležnosti" najdemo med drugim v časopisu The Builder iz 1857. leta. Privrženost "revežev" starim modelom in njihovo zavračanje novih, pravi Robert Evans, ne pomeni, da bi pristajali na svoje življenjske razmere, pač pa gre prej za to, da so se prebivalci slumov zavedali, da ne gre le za izbiro med "dobro" in "slabo" hišo, temveč za izbiro med dvema bistveno različnima "načinoma življenja".

Hiša, ki je družini nudila "tišino, mir in komfort", je obenem izključevala življenje na cesti, javne zgradbe, kraje razvedrila in nočnih srečanj. To je hiša, ki naj bi družino paralizirala, izolirala in očistila, vse do popolnega izničenja hrupa in nemira, strasti in nasilja. Taka hiša je le nujno dopolnilo "trdega dela". To pa je končno tista točka, ki bistveno določa oblikovanje modernega korpusa stanovanjske arhitekture, od prvih higienskih in filantropskih diskurzov pa vse do predpisujoče in totalizirajoče forme atenske karte 1933. leta.

Slepi smo, pravi Teyssot, če ne vidimo tega železnega gospostva, ki ga je vzpostavila ta "rešitev duš in teles": "Samo tisti, ki mu je še vedno do 'socialdemokratskega' in dogmatičnega koncepta progressa, tisti, ki je še vedno doma v 'bordelu historicizma', lahko ostane slep pred barbarstvi organizacije vsakdanjega življenja danes".
