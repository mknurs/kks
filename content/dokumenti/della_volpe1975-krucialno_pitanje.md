---
title: Krucijalno pitanje današnje arhitekture
author: Galvano Della Volpe
source: Kritika ukusa, 1975, Nolit, str. 260–263.
lang: sh
template: post
---

Linija argumentacije Benevola i Tafurija (u *Argomenti di Architettura*, Milano, 1961, n. 2) izgleda mi, ako ne grešim, u svom suštinskom i pozitivnom delu, sledeća: polazeći čak od najšire moguće definicije termina "arhitektura", definicije Morrisa koji nam kaže da se ovim terminom obuhvata razmatranje celokupnog fizičkog ambijenta ljudskog života, utoliko što je arhitektura, s gledišta ljudskih potreba, kvarenje tog fizičkog ambijenta, navedeni smo da kažemo da se za ambiguitet morisovske problematike (koja se sastoji u kontradikciji između zahteva za arhitekturom za sve, a ne za malobrojne, i odbacivanja tehnologija) ne može reći da je čak i danas sasvim rešen, čak i posle revolucionarne konstruktivne elaboracije kakvu predstavljaju dela Gropiusa, Le Corbusiera i Aaltoa itd., jer smo danas uhvaćeni u zamku agnostičkog prihvatanja jedne "funkcionalne" mehanicističke racionalnosti, jednog umetničkog (kulturnog) i socijalnog automatizma, jednog sve više nekontrolisanog procesa "kvantifikacije" (i implicitnog odvajanja inženjera od arhitekte) i tako dalje; otuda, konačno, masa običnih ljudi – u ovoj tobožnjoj *demokratskoj* civilizaciji mase – još poseduje samo ružne i nehumane (istovremeno) kuće i haotične gradove; to predstavlja impresionantne simptome [i to one koji spadaju među najozbiljnije] položaje ljudskog otuđenja.

Ali kada se dođe do pitanja kako lečiti to stvarno stanje koje takva dijagnoza otkriva, Benevolo – postupkom za koji on sam sumnja da je vrćenje u krugu – zaključuje da će "*sam istorijski razvitak* označiti kakav obim danas treba dati ovom čuvenom i tradicionalnom pojmu 'arhitekture' (onom Morrisovom) koja se preobražava pred našim očima" i čiji je ambiguitet velikim delom nerazrešen, sa već konstatovanim posledicama, a Tafuri, pošto je s razlogom podsetio na prisustvo prosvetiteljskog nasleđa u definiciji etičko-socijalnih sadržaja "od kojih je dobio podstrek moderni revolucionarni pokret" arhitekture, označava kao filozofski put – otuda davanje "jednog sasvim preciznog sadržaja tipu 'kontinuiteta' (sa pomenutim revolucionarnim pokretom), koji najangažovaniji arhitekti danas nastoje da predlože sa obnovljenom metodološkom strogošću" – sledeći, više generički (u stvari), kriterijum: to jest kriterijum istraživanja "koje će, nastojeći da definiše ljudski položaj arhitekte u spletu odnosa sa društvenom dimenzijom ka kojoj je njegovo delovanje okrenuto, morati da se, polazeći, dakle, od sadašnjosti, okrene prošlosti, da bi se – nakon toga – od prošlosti, ponovo polazeći od sadašnjosti i uvek od sadašnjosti, kretalo ka budućnosti" (v. Husserl–Paci); Tafuri zaključuje upućivanjem na "problematike koje je otvorilo slikarstvo Kleea koji otkriva neospornu realnost *slike*, kao nečega što je u našoj egzistenciji, i afirmiše je *protiv* apstraktnosti *forme*" itd.

Izgleda mi, dakle, da jedna dosta oštroumna opservacija Benevola o Morrisu, potpisana od Tafurija, može da nam pruži izlaz iz *ćorsokaka* u kome se pomalo svi nalazimo kada je o ovim problemima reč. Morrisova kontradikcija, o kojoj je već bilo reči – kaže Benevolo – pokazuje kako je "senzibilitet taj koji vodi Morrisa da ocenjuje, ne realnost direktno, već sliku realnosti *reflektovanu* u formama *kulture*". Iz ove kritičko-istorijske kritike – koja, ako ne grešim, obuhvata kako Morrisovu poetiku *zanatstva*, koja se temelji *na prošlosti*, na srednjovekovnim nostalgijama, tako i, shodno tome, njegov romantični socijalizam – izgleda nam dopušteno da izvučemo jedno doista aktuelno upozorenje za teoretičare umetnosti (uopšte) i za arhitekte: upozorenje da i mi ne izgubimo kontakt sa realnošću našeg vremena, ekonomskom, društvenom, kulturnom, i da, tako, izbegavamo traženje pribežišta u realnosti reflektovanoj u formama neke protekle, istrošene kulture kakva je, u našem slučaju *buržoaska* estetička kultura sa svojim "rešenjima", bila ona *mefafizička*, romantička, idealistička ili fenomenološka. U protivnom, ostaćemo i dalje, u estetici, zarobljenici onog estetizma ili precenjivanja *slike* (pa prema tome, ornamenta u arhitekturi) na štetu *sadržaja* (pa prema tome, korisnog i ljudski funkcionalnog), protiv čega se tako srećno borio već moderni revolucionarni pokret u arhitekturi.

Razume se da oslobađanje od svakog romantičkog i dekadentističkog estetičkog ostatka pretpostavlja ne samo sticanje jedne jasne svesti o istovremenom prisustvu kako razuma tako i slike u svakom umetničkom delu, već, na isti način, između ostalog, i jedan novi "pozitivni" pojam ekspresivne tehnike, pa prema tome i različitih umetničkih *izrazâ* (zato se, na primer, treba čvrsto držati granica između arhitektonske figure i vajarske figure). A sve to, sa svoje strane, pretpostavlja jednu koncepciju ne više metafizičku, već naučnu – upravo materijalističko-istorijsku – kako društva tako i kulture, tako da nas moderna demokratsko-socijalistička etika, koja otuda proizlazi, može voditi i u svakom umetničkom radu, u arhitektonskom radu u stvari, i pružiti nam onu pomoć koju ne bi mogao da nam pruži socijalizam više ili manje Morrisovog tipa, to jest jedan više ili manje romantični, utopijski socijalizam. Bez oštroumne svesti o novim "sadržajima" koji prizivaju sve adekvatnije – i u tom smislu, doista, originalne i nove – "forme", ni u arhitekturi nije mogućno izaći iz već pomenutih ozbiljnih teškoća.
