---
title: Note sull'architettura
author: Antonio Gramsci
source: Notes on Architecture, Divisare, 2017.
lang: it
template: post
---

## L'architettura nuova. Speciale carattere obbiettivo dell'architettura[^1]

> Il ragno compie operazioni che assomigliano a quelle del tessitore, l'ape fa vergognare molti architetti con la costruzione delle sue cellette di cera. Ma ciò che fin da principio distingue il peggiore architetto dall'ape migliore è il fatto che egli ha costruito la celletta nella sua testa prima di costruirla in cera  
Karl Marx

REALMENTE l'"opera d'arte" è il "progetto" (l'insieme dei disegni e dei piani e dei calcoli, coi quali persone diverse dall'architetto "artista-progettista" possono realizzare l'edifizio, ecc.): un architetto può essere giudicato grande artista dai suoi piani, anche senza aver edificato materialmente nulla. Il progetto sta all'edifizio materiale come il "manoscritto" sta al libro stampato: l'edifizio è l'estrinsecazione sociale dell'arte, la sua "diffusione", la possibilità data al pubblico di partecipare alla bellezza (quando è tale), cosi come il libro stampato. Cade l'obbiezione del Tilgher al Croce[^2] a proposito della "memoria" come causa dell'estrinsecazione artistica: l'architetto non ha bisogno dell'edifizio per "ricordare" ma del progetto. Ciò sia detto anche solo considerando la "memoria" crociana come approssimazione relativa nel problema del perché il pittore dipinge, lo scrittore scrive ecc. e non si accontenta di costruire fantasmi per solo suo uso e consumo: e tenendo conto che ogni progetto architettonico ha un carattere di "approssimazione" maggiore che il manoscritto, la pittura ecc. Anche lo scrittore introduce innovazioni per ogni edizione del libro (o corregge le bozze modificando ecc., cfr Manzoni): nell'architettura la quistione è più complessa, perché l'edifizio è compiuto mai in sé [completamente], ma [deve avere degli adattamenti] anche in rapporto al "panorama" in cui viene inserito ecc. (e non si possono fare di esso delle seconde edizioni così facilmente come di un libro ecc.). Ma il punto più importante da osservare oggi è questo: che in una civiltà a rapido sviluppo, in cui il "panorama" urbano deve essere molto "elastico", non può nascere una grande arte architettonica, perché è più difficile pensare edifizi fatti per l'"eternità". In America si calcola che un grattacielo debba durare non più di 25 anni, perché si suppone che in 25 anni l'intera città "possa" mutare fisionomia, ecc. ecc. Secondo me, una grande arte architettonica può nascere solo dopo una fase transitoria di carattere "pratico", in cui cioè si cerchi solo di raggiungere la massima soddisfazione ai bisogni elementari del popolo col massimo di convenienze: ciò inteso in senso largo, non cioè solo per quanto riguarda il singolo edifizio, la singola abitazione o il singolo luogo di riunione per grandi masse, ma in quanto riguarda un complesso architettonico, con strade, piazze, giardini, parchi, ecc.

[^1]: Quaderno 3, §155.
[^2]: "Perché l'artista scrive, o dipinge, o scolpisce, ecc.?", in "L'Italia che scrive", febbraio 1929 cit., pp. 31–32;  
Articolo tipico della incongruenza logica e della leggerezza morale del Tilgher, il quale dopo aver "sfottuto" banalmente la teoria del Croce in proposito, alla fine dell’articolo la ripresenta tale e quale come sua, in una forma fantasiosa e immaginifica. Dice il Tilgher che secondo il Croce "l'estrinsecazione fisica (…) del fantasma artistico ha scopo essenzialmente mnemonico", ecc. Questo argomento è da vedere: cosa significa per il Croce in questo caso "memoria"? Ha un valore puramente personale, individuale, o anche di gruppo? Lo scrittore si preoccupa solo di sé o storicamente è portato a pensare anche agli altri? ecc.

## Quistioni di nomi[^3]

È evidente che in architettura "razionalismo" significa semplicemente "moderno": è anche evidente che "razionale" non è altro che un modo di esprimere il bello secondo il gusto di un certo tempo. Che ciò sia avvenuto nell'architettura prima che in altre arti si capisce, perché l'architettura è "collettiva" non solo come "impiego", ma come "giudizio". Si potrebbe dire che il "razionalismo" è sempre esistito, cioè che si è sempre cercato di raggiungere un certo fine secondo un certo gusto e secondo le conoscenze tecniche della resistenza e dell'adattabilita del "materiale". Di quanto e del come il "razionalismo" dell'architettura possa diffondersi nelle altre arti è quistione difficile e che sarà risolta dalla "critica dei fatti" (ciò che non vuol dire che sia inutile la critica intellettuale ed estetica che prepara quella dei fatti). Certo è che l'architettura pare di per sé, e per le sue connessioni [immediate] col resto della vita, la più riformabile e "discutibile" delle arti. Un quadro o un libro o una statuina, può tenersi in luogo "personale" per il gusto personale; non così una costruzione architettonica. È anche da ricordare indirettamente (per ciò che vale in questo caso) l'osservazione del Tilgher che l'opera d'architettura non può essere messa alla stregua delle altre opere d'arte per il "costo", l'ingombro, ecc. Distruggere un'opera costruttiva, cioè fare e rifare, tentando e riprovando, non si adatta molto all'architettura.

È giusto che lo studio della funzione non è sufficiente, pur essendo necessario, per creare la bellezza: intanto sulla stessa "funzione" nascono discordie, cioè anche l'idea e il fatto di funzione è individuale o dà luogo a interpretazioni individuali. Non è poi detto che la "decorazione" non sia "funzionale" e si intende "decorazione" in senso largo, per tutto ciò che non è strettamente "funzionale" come la matematica. Intanto la "razionalità" porta alla "semplificazione", ciò che è già molto. (Lotta contro il secentismo estetico che appunto è caratterizzato dal prevalere dell'elemento esternamente decorativo su quello "funzionale" sia pure in senso largo, cioè di funzione in cui sia compresa la "funzione estetica"). È molto che si sia giunti ad ammettere che l'"architettura è l'interpretazione di ciò che è pratico". Forse questo potrebbe dirsi di tutte le arti che sono una "determinata interpretazione di ciò che è pratico", dato che all'espressione "pratico" si tolga ogni significato "deteriore, giudaico" (o piattamente borghese: è da notare che "borghese" in molti linguaggi significa solo "piatto, mediocre, interessato", cioè ha assunto il significato che una volta aveva l'espressione "giudaico": tuttavia questi problemi di linguaggio hanno importanza, perché linguaggio = pensiero, modo di parlare indica modo di pensare e di sentire non solo ma anche di esprimersi, cioé di far capire e sentire). Certo per le altre arti le quistioni di "razionalismo" non si pongono nello stesso modo che per l'architettura, tuttavia il "modello" dell'architettura è utile, dato che a priori si deve ammettere che il bello è sempre tale e presenta gli stessi problemi, qualunque sia l'espressione formale particolare di esso. Si potrebbe dire che si tratta di "tecnica", ma tecnica non è che espressione e il problema rientra nel suo circolo iniziale con diverse parole.

[^3]: Quaderno 14, §1–2.

## Cosa corrisponde in letteratura al 'razionalismo' architettonico?[^4]

CERTAMENTE la letteratura "secondo un piano", cioé la letteratura "funzionale", secondo un indirizzo sociale prestabilito. È strano che in architettura il razionalismo sia acclamato e giustificato e non nelle altre arti. Ci deve essere un equivoco. Forse che l'architettura sola ha scopi pratici? Certo apparentemente cosi pare, perché l'architettura costruisce le case d'abitazione, ma non si tratta di questo: si tratta di "necessità". Si dirà che le case sono più necessarie che non le altre arti e si vuol dire solo che le case sono necessarie per tutti, mentre le altre arti sono necessarie solo per gli intellettuali, per gli uomini di coltura. Si dovrebbe concludere che proprio i "pratici" si propongono di rendere necessarie tutte le arti per tutti gli uomini, di rendere tutti "artisti". Ancora. La coercizione sociale! Quanto si blatera contro questa coercizione. Non si pensa che essa è una parola! La coercizione, l'indirizzo, il piano, sono semplicemente un terreno di selezione degli artisti, nulla più: e da scegliere per scopi pratici, cioè in un campo in cui la volontà e la coercizione sono perfettamente giustificate. Sarebbe da vedere se la coercizione non è sempre esistita! Perché è esercitata inconsciamente dall'ambiente e dai singoli e non da un potere centrale o da una forza centralizzata non sarebbe forse coercizione? Si tratta in fondo sempre di "razionalismo" contro l'arbitrio individuale. Allora la quistione non verte sulla coercizione, ma sul fatto se si tratta di razionalismo autentico, di reale funzionalità, o di atto d'arbitrio, ecco tutto. La coercizione è tale solo per chi non l'accetta, non per chi l'accetta: se la coercizione si sviluppa secondo lo sviluppo delle forze sociali non è coercizione, ma "rivelazione" di verità culturale ottenuta con un metodo accelerato. Si può dire della coercizione ciò che i religiosi dicono della determinazione divina: per i "volenti" essa non è determinazione, ma libera volontà. In realtà la coercizione in parola è combattuta perché si tratta di una lotta contro gli intellettuali e contro certi intellettuali, quelli tradizionali e tradizionalisti, i quali, tutto al più, ammettono che le novità si facciano strada a poco a poco, gradualmente. È curioso che in architettura si contrappone il razionalismo al "decorativismo", e questo viene chiamato "arte industriale". È curioso, ma giusto. Infatti dovrebbe chiamarsi sempre industriale qualsiasi manifestazione artistica che è diretta a soddisfare i gusti di singoli compratori ricchi, ad "abbellire" la loro vita, come si dice. Quando l'arte, specialmente nelle sue forme collettive, è diretta a creare un gusto di massa, ad elevare questo gusto, non è "industriale", ma disinteressata, cioè arte. Mi pare che il concetto di razionalismo in architettura, cioè di "funzionalismo", sia molto fecondo di conseguenze di principi di politica culturale; non è casuale che esso sia nato proprio in questi tempi di "socializzazioni" (in senso vasto) e di interventi di forze centrali per organizzare le grandi masse contro i residui di individualismi e di estetiche dell'individualismo nella politica culturale.

[^4]: Quaderno 14, §65.
